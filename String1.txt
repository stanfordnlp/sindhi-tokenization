
پ پ،(ف) ليگ ۽ اي اين پي ۾ 1979ع واري مڪاني نظام جي بحالي تي اتفاق، ترميمن لاءِ بل به تيار، متحده مخالفت ڪري ڇڏي
ڪراچي (رپورٽ:مجيد عباسي/ضياءُ قريشي)پ پ، مسلم ليگ (ف) ۽ اي اين  پي 1979 واري مڪاني  نظام جي بحالي، پوليس آرڊر 2002 ۾ ترميم ۽ ڪمشنري نظام جي بحالي تي اتفاق ڪري ورتو آهي ترميمن لاءِ سنڌ حڪومت بل به تيار ڪري ورتو آهي، جڏهن ته ايم ڪيو ايم ان جي مخالفت ڪري ڇڏي آهي،سي ايم هائوس  ۾ چئني پارٽين جي ڪور ڪميٽي جو اجلاس ٿيو جنهن ۾پ پ طرفان پير مظهر الحق، آغا سراج دراني، اياز سومرو، سيد مراد علي شاهه، رفيق انجنيئر ايم ڪيو ايم طرفان  ڊاڪٽر فاروق ستار، عادل صديقي،سيد سردار احمد، حسيب احمد، وسيم آفتاب،رضا هارون،مسلم ليگ (ف) طرفان امتياز شيخ ۽ اي اين پي طرفان امير نواب شرڪت ڪئي،اجلاس ۾ ان وقت اختلاف سامهون آيا جڏهن ايم ڪيو ايم جا نمائندا اجلاس اڌ ۾ ڇڏي هليا ويا، انهن اي اين پي اي کي ڪور ڪميٽي ۾ شامل ڪرڻ تي اعتراض ڪيو، سندن چوڻ هو ته بلدياتي نظام بابت فيصلو پ پ ۽ ايم ڪيو ايم کي ڪرڻ گهرجي،جنهن کانپوءِ امتياز شيخ ايم ڪيو ايم جي نمائندن کي پرچائي اجلاس ۾ واپس وٺي آيو، اجلاس ۾ ايم ڪيو ايم موقف رکيو ته ڪراچي ۽ حيدرآباد جي موجوده صورتحال کي نه ڇيڙيو وڃي باقي شهرن ۾ ڀلي ايڊمنسٽريٽر مقرر ڪيا وڃن،موجوده بلدياتي نظام کي برقرار رکيو وڃي،موجوده ناظمن جي نگراني ۾ چونڊون ڪرايون وڃن، ڇو ته آئين ۾ ايڊمنسٽريٽر يا نگران مقرر ڪرڻ جي ڪابه گنجائش ناهي، پ پ جو موقف هو ته ناظمن جي جاءِ تي ايڊمنسٽريٽر مقرر ٿيڻ گهرجن، انهن جي نگراني ۾ بلدياتي چونڊون ڪرايون وڃن،قانون موجب بلدياتي نظام هاڻي صوبن حوالي ٿي چڪو آهي،ان جي مستقبل جو فيصلو به سنڌ سرڪار کي ڪرڻ گهرجي، اسان 90 ڏينهن ۾ چونڊون ڪرائڻ لاءِ تيار آهيون،اجلاس ۾ ڪوبه نتيجو نه نڪتو اڄ ٻيهر اجلاس طلب ڪيو ويو آهي، هوڏانهن سرڪاري پڌرائي موجب متحده جي نمائندن پاران شهيدن جي يادگار جي پيڙهه جو پٿر رکڻ واري تقريب ۾ شرڪت لاءِ وڃڻ سبب اجلاس ملتوي ڪيو ويو. ذريعن موجب پ پ حڪومت مڪاني ادارن واري نظام ۾ تبديليون ڪرڻ لاءِ هڪ بل تيار ڪري ورتو آهي جنهن ۾ ڪراچي کي انتظامي حوالي سان ٻن حصن ۾ ورهايو ويو آهي، جنهن تحت ڪراچي شهر ۾ سٽي ناظم جي جاءِ تي ميئر ضلعي ڪائونسلن کي چيئرمين جو نالو ڏنو ويو آهي،ٽائون کي ختم ڪري ميونسپل ڪميٽيون بحال ڪيون وينديون،ايم ڪيو ايم ان ڊرافٽ تي راضي ناهي پر اي اين پي ۽ فنڪشنل ليگ  وارا ان معاملي تي پ پ حڪومت سان گڏ بيٺا آهن، لوڪل گورنمينٽ آرڊيننس 1979 ۾ به ڪيتريون ئي ترميمون تجويز ڪيون ويون آهن، قانون واري وزير جو چوڻ آهي ته اتحادين جي اتفاق راءِ کانپوءِ سنڌ اسيمبلي جي اجلاس ۾ اهو بل پيش ڪيو ويندو. 
ميثاق جمهوريت تي فوري طور عمل نه ڪرڻ وڏي غلطي هئي: وزيراعظم
اسلام آباد(بيورو رپورٽ) وزيراعظم يوسف رضا گيلاني چيو آهي ته ميثاق جمهوريت تي فوري طور عمل نه ڪرڻ وڏي غلطي هئي، سترهين ترميم ۽ 58 ٽوبي جي خاتمي جي عوام جلد خوشخبري ٻڌندو، ڏکڻ وزيرستان ۾ دهشتگردن جي چيلهه چٻي ڪري ڇڏي آهي، دهشتگرد مايوسي ۾ شهرين کي نشانو بڻائي رهيا آهن. هن اهڙو اظهار صحافين جي هڪ وفد سان ملاقات دوران ڪيو، وزيراعظم يوسف رضا گيلاني چيو ته پوري قوم جمهوري حڪومت ۽ جمهوري نظام سان گڏ آهي، ڏيڍ سال ۾ حڪومت  وڏيون ڪاميابيون حاصل ڪيون آهن. بلوچستان پئڪيج، دهشتگردي خلاف جنگ، متفقه اين ايف سي ايوارڊ وڏيون ڪاميابيون آهن. هن چيو ته شهيد بينظير ڀٽو ۽ نواز شريف وچ ۾ ٿيل معاهدي ميثاق جمهوريت تي حڪومت کي فوري طور عمل ڪرڻ گهرجي ها ۽ حڪومت ائين نه ڪري وڏي غلطي ڪئي پر هاڻي ان تي عمل جي شروعات ڪئي وئي آهي. ان سلسلي ۾ آئيني سڌارن واري پارليامينٽري ڪاميٽي پنهنجو ڪم ڪري رهي آهي، جنهن ۾ سموريون سياسي پارٽيون شامل آهن، اميد ته ڪاميٽي ترت پنهنجون سفارشون پارليامينٽ ۾ پيش ڪندي، وزيراعظم چيو ته سترهين ترميم، 58 ٽوبي جي خاتمي ۽ ٽيون ڀيرو وزيراعظم جي پابندي ختم ٿيڻ جي خوشخبري جلد عوام سامهون ايندي، اسان نواز ليگ کي گڏ کڻي هلي رهيا آهيون، ملڪ ۾ مفاهمتي پاليسي تي عمل پيرا آهيون، مفاهمتي پاليسي جي ڪري ملڪ ۾ سياسي استحڪام آهي. سياسي پختگي اچي چڪي اهي، ميثاق جمهوريت تي جلد عمل ڪنداسين. وزيراعظم وڌيڪ چيو ته دهشتگردي خلاف جنگ ۾ عوامي حمايت حاصل ڪرڻ حڪومت جي وڏي ڪاميابي ۽ افغانستان ۾ دهشتگردي خلاف هلندڙ جنگ ۾ ناڪامي جو بنيادي سبب عوامي حمايت نه هئڻ آهي، وزيراعظم چيو ته هن دهشتگردي خلاف جنگ ۾ عوامي حمايت حاصل ڪرڻ لاءِ راءِ هموار ڪئي ۽ هاڻي عوام فوج ۽ حڪومت سان گڏ آهي. فوج جي شهيدن واري فنڊ ۾ 50 ڪروڙ رپين جو اعلان ڪيو ويو آهي. هن چيو ته فوج لازوال قربانيون ڏنيون آهن ۽ شهيدن واري فنڊ ۾ سمورن صوبن به 50، 50 ڪروڙ رپيا ڏنا آهن. وزيراعظم چيو ته حڪومت سمجهي ٿي ته دهشتگردي خلاف مسِّلي جو حل صرف فوج ناهي ۽ ان مسئلي جي حل لاءِ سياسي ۽ سماجي بنيادن تي به ڪاميابيون حاصل ڪرڻيون پونديون. هن چيو ته ڏکڻ وزيرستان ۾ آپريشن ڪامياب ٿي رهيو آهي، ڪجهه ويڙهاڪ افغانستان ۽ ڪجهه اورڪزئي فرار ٿي ويا آهن ۽ دهشتگردن کي شڪست ملي رهي آهي ۽ شهرن تي حملا انهن جي انتقامي ڪاررواين جو نتيجو آهن. 
بلدياتي نظام جو جلد فيصلو ٿيندو، ملير ۽ لياري جي ڳوٺن کي پڪو ڪنداسين:قائم علي شاهه
ملير(ڊ ر) سنڌ جي وڏي وزير سيد قائم علي شاهه چيو آهي ته ڪراچي جي ڳوٺن کي پڪو ڪيو ويندو، انهن جي ڳوٺن جي سروي هلندڙ  آهي، ماضي ۾ لياري ۽ ملير جي ڳوٺن کي مڪمل طور نظرانداز ڪيو ويو، اسان جي حڪومت ڪراچي جي سمورن ڳوٺن کي سروي کانپوءِ مالڪاڻا حق ڏيندي، ان لاءِ آهستي آهستي ڳوٺ پڪا ڪريون پيا، هن اهڙو اظهار ملير روڊ حادثي ۾ فوت ٿي ويل پ پ اڳواڻ رفيق بلوچ ۽ ٻين جي تعزيت دوران ۽ پ پ ملير جي صدر راجا رزاق جي عيادت بعد ملير جي صحافين سان ڪيو، وزيراعليٰ چيو ته بلدياتي نظام جو جلد فيصلو ٿيندو، ٻين صوبن ۾ ڪمشنري قانون جڙي رهيو آهي، اسان به ايم ڪيو ايم ۽ اي اين پي سان گڏجي بلدياتي نظام جو فيصلو ڪنداسين. هنن چيو ته آئون ڪراچي جي ٻهراڙي جي عوام جي مسئلن کان چڱي ريت واقف آهيان، سمورن آبادين ۽ ڳوٺن کي سڀ سهولتون ڏنيون وينديون، هن چيو ته آمر جا ساٿاري حڪومت خلاف سازشن ۾ رڌل آهن پر اسان چور دروازي کان نه پر عوام جي طاقت سان اقتدار ۾ نه آهيون، هي حڪومت اسان جي قائد شهيد بينظير ڀٽو جي قرباني سان آئي آهي، شهيد جو خواب پورو ڪري رهيا آهيون. هن چيو ته ماضي ۾ اين ايف سي ايوارڊ ۾ سنڌ سان ناانصافي ٿي پر اسان سنڌ کي 19 سالن بعد اربن رپين جو فائدو ڏنو، سنڌ جو پاڻي پڻ 91 ٺاهه تحت وٺنداسين، سنڌ ۾ نوڪريون ڏئي بيروزگاري ختم ڪري رهيا آهيون. 
دراوت ڊيم رٿا جي تڪميل سان دادو ۽ ڄامشورو ضلعن ۾ خوشحالي ايندي:پيرمظهر
ڪراچي(بيورو رپورٽ) سينيئر صوبائي وزير تعليم پيرمظهرالحق چيو آهي ته دراوت ڊيم جو منصوبو سنڌ جي عوام جو پراڻو خواب هو، جنهن کي ساڀيان  ڪرڻ تي سنڌ جو عوام صدر آصف علي زرداري کي خراج تحسين پيش ڪري ٿو، هن رٿا جي مڪمل ٿيڻ سان دادو ۽ ڄامشوري ضلعن ۾ خوشحالي ايندي ۽ هزارين ايڪڙ زمين پوکي لائق بڻجي ويندي، پيپلزپارٽي جي موجوده عوامي ۽ جمهوري حڪومت عوام جي امنگن جي ترجماني ڪندي جمهوريت جي استحڪام، ائين جي بالادستي، ادارن جي مضبوطيءَ سان گڏوگڏ ملڪ کي معاشي طور مستحڪم ڪرڻ لاءِ جدوجهد ڪري رهي آهي ۽ ان ڏس ۾ عوام جو ڀرپور ساٿ هئڻ سان گڏوگڏ اقتدار ۾ شريڪ پارٽين جي حمايت حاصل آهي. پيرمظهرالحق چيو ته پيپلز پارٽي جا اڳواڻ دشمن ۽ مخالفن جي آڏو ڪنڌ جهڪائڻ بجاءِ سينو ساهي مقابلو ڪندا آهن. ان لاءِ آمريت جا پڄاري بغير تعبير وارا خواب ڏسڻ ڇڏي ڏين، پيرمظهرالحق چيو ته شهيد قائد ذوالفقار علي ڀٽو ۽ شهيد محترمه بينظير ڀٽو اسان کي باطل جي خلاف جنگ ڪرڻ سان گڏوگڏ هڪ شاندار عزم ۽ لازوال حوصلو ڏنو آهي، ان ڪري صدر آصف علي زرداري جي روح مان شهيدن جو ڏنل اهو حوصلو، عزم ۽ عوام ملڪ جي خاطر جارحانه رويو نروار ٿي رهيو آهي، جنهن وقت جي آمرن کي هڪ اڻڄاتل خوف ۾ مبتلا ڪري ڇڏيو آهي، ڇاڪاڻ ته اهي آمر چڱيءَ ريت ڄاڻن ٿا ته انهن باوجود عوامي سمنڊ ۾ لڙهي ويندا، سينيئر وزير چيو ته سنڌ ۽ سنڌ جي عوام جي خوشحاليءَ جو روشن باب صدر آصف علي زرداري جي اڳواڻيءَ ۾ شروع ٿي چڪو آهي. هن چيو ته سنڌ اندر جلد استادن ي ڀرتي ڪري باقي بند پيل اسڪولن کي به جلد کوليو ويندو، آئون هڪ دفعو ٻيهر انهن جاگيردارن ۽ وڏيرن کي چوان ٿو ته هو اسڪولن تان قبضا ختم ڪن نه ته انهن جي خلاف سخت قانوني ڪارروائي عمل ۾ ايندي، پيرمظهرالحق وڌيڪ چيو ته استادن کي به گهرجي ته هو پنهنجا فرائص ايمانداريءَ سان ادا ڪن. پيرمظهرالحق تعليم کاتي جي آفيسرن کي هدايت ڪندي چيو ته هو پنهنجن پنهنجن حدن جي اسڪولن جي باقاعدگيءَ سان وزٽ ڪن ۽ گوسڙو استادن خلاف ڪارروائي وارو عمل شروع ڪن، ڇاڪاڻ ته پيپلزپارٽي جي موجوده حڪومت سنڌ جي برباد ٿيل تعليم کي هرحال ۾ پنهنجو شاندار ماضي واپس ڏيارڻ جو عهد ڪري رکيو آهي، پيرمظهرالحق چيو ته تعليم جي فيلڊ ۾ ڪمزور قومون ترقي يافته نه ٿيون ٿي سگهن، ان جي لاءِ اسان کي پنهنجي تعليمي شعبي ۾ مضبوط ٿيڻو پوندو، ان جي لاءِ والدين ۽ استاد علم جي ڦهلاءَ لاءِ پنهنجو ڪردار ادا ڪن. 
سياستدانن جو احتساب ٿيڻو آهي ته پوءِ جنرلن ۽ عدليه جو به احتساب ڪيو وڃي: قمر الزمان ڪائره
لاهور/اسلام آباد(مانيٽرنگ ڊيسڪ) سڌ سماءَ واري وفاقي وزير قمر الزمان ڪائره چيو آهي ته جيڪڏهن ملڪ جي سياستدانن جو احتساب ٿيڻو آهي ته پوءِ جرنلن ۽ عدليه جو به احتساب ڪيو وڃي. بينظير جي وطن واپسي کانپوءِ ئي نواز شريف جي وطن واپسي جي راهه هموار ٿي هئي، حافظ آباد ۾ پريس ڪلب جي تقريب کي خطاب ڪندي قمر الزمان ڪائره چيو ته سياستدانن جي احتساب جي  آجيان ڪريون ٿا. فوج محترم ادارو آهي پر سوال اهو ٿو پيدا ٿئي ته ملڪ ٺهڻ کانپوءِ اڌ وقت فوجي جرنلن ملڪ تي حڪومت ڪئي ڇا انهن جرنلن ملڪ سان ڏاڍايون ۽ مذاق نه ڪئي. ڇا انهن پاڪستان کي نه ڦريو، ڇا انهن پاڪستان کي تباهه نه ڪيو؟. ڇا هن ملڪ جي عدليه آمرن سان گڏجي فيصلا نه ڪيا، ڇا هن ملڪ جي عدليه جو ڪردار ماضي ۾ صاف آهي، مشرف کي حڪمراني جي راهه ڏسڻ وارا ڪير آهن، آئين ۾ ترميمن جا اختيار ڏيڻ وارا ڪير آهن، آئون چوان ٿو ته سياستدانن سان گڏ عدليه ۽ جرنلن جو به احتساب ڪريو، هن چيو ته پ پ جي  خاص ڳالهه اها آهي ته اها هميشه ڪنهن ٽين قوت کانسواءِ اقتدار ۾ آئي آهي، اسان کي ڪڏهن به مڪمل اقتدار ناهي مليو. اسان کي صرف ذميداريون مليون آهن. هن چيو ته نواز شريف سٺو ڪيو جو مشرف سان ٺاهه ڪري ملڪ کان ٻاهر هليو ويو. سندس حڪومت کي آمر مشرف غير آئيني طريقي سان ختم ڪيو هو. نواز شريف کي قتل ڪرڻ جي پويان هو، سٺو ڪيو جو نواز شريف ملڪ کان ٻاهر هليو ويو. هن چيو ته  بينظير ملڪ خاطر پنهنجي جان قربان ڪئي سندس وطن واپسي کانپوءِ ئي نواز شريف جي وطن واپسي جي راهه هموار ٿي. هن چيو ته سياستدانن ماضي مان سبق سکي ورتو آهي. ميڊيا تنقيد ضرور ڪري پر ڪنهن فرد واحد کي نشانو بنائڻ صحيح ناهي. آمريت جي باقيات اڄ به ملڪ ۾ موجود آهي، مشرف دور ۾ چينل بند ڪيا ويا، پر اسان اهڙو ڪو قدم ناهي کنيو. ميڊيا رياست جو چوٿون اهم ٿنڀ آهي، پاڪستان کي  ماضي ۾ سياستدانن کان وٺي بيورو ڪريٽن تائين لٽيندا رهيا، صدر آصف ملڪ بچائڻ لاءِ جان تائين جي پرواهه نه ڪري رهيو آهي. پر پوءِ به مٿس تنقيد ڪئي پئي وڃي. ميڊيا به اپوزيشن جيان ڪنهن ماڻهو کي فوڪس نه ڪري. اسان ڪنهن به صورت ۾ آمريت جي باقيات کي نه رهڻ ڏينداسين. قمر الزمان ڪائره هڪ نجي ٽي وي چينل سان ڳالهائيندي چيو ته 17 هين ترميم ۾ تبديلي آڻڻ وڏو ڪم آهي، ڪميٽي جلد سفارشون جوڙي وٺندي، ميثاق جمهوريت تي عمل لاءِ اسان پنهنجو ڪم شروع ڪري ڇڏيو آهي ميڊيا جمهوريت لاءِ وڏي قرباني ڏئي. ميڊيا جو هڪ سيڪشن پنهنجي راءِ ٿاڦي رهيو آهي، آئيني سڌارن واري ڪميٽي آئين جي 150 کان وڌيڪ شقن جو جائزو وٺي چڪي آهي ڪميٽي جلد سفارشون جوڙيندي، اسان مفاهمت ۽ اتفاق راءِ سان اڳتي وڌڻ چاهيون ٿا ته آئين ۾ جيڪي به ترميمون ٿين اهي اتفاق راءِ سان ٿين جيئن ڪو به اختلاف پيدا نه ٿئي. هن چيو ته ميثاق جمهوريت تي مرڪز ۾ ڪم شروع ڪري ڇڏيو آهي. ميڊيا سان ڪي به اختلاف ناهن، جمهوريت لاءِ ميڊيا وڏيون قربانيون ڏنيون آهن جن کي اسان سلام پيش ڪريون ٿا ميڊيا جو سيڪشن پنهنجي راءِ ٿاڦي رهيو آهي اهو صحافت نه پيو ڪري اسان ان جي باري ۾ پنهنجي راءِ ڏئي رهيا آهيون، ميڊيا جي انهيءَ سيڪشن کي ڪا به هدايت نه پيا ڏيون ۽ نه وري ڪنٽرول ڪري رهيا آهيون. 
وزيراعظم نواز شريف کي بلوچستان پيڪيج ۽ احتساب بل تي اعتماد ۾ ورتو
اسلام آباد(مانيٽرنگ ڊيسڪ)وزيراعظم يوسف رضا  گيلاني ليگ (ن) جي سربراهه نواز شريف کي فون ڪري احتساب بل تي ڳالهيون ڪيون آهن، نواز شريف چيو ته مون احتساب بل ۾ ڪجهه ترميمون ڪري اهم ڪاميٽي ڏانهن واپس موڪليو آهي، اميد آهي ته ان کي حڪومت جلد پارليامينٽ ۾ پيش ڪندي، ان موقعي تي وزيراعظم جو ته حڪومت جي پهرين ترميم سٺي حڪمراني آهي، احتساب ۽ انتقام ۾ ٿورو فرق آهي، اسان احتساب جو عمل به شفاف رکڻ گهرون ٿا، وزيراعظم نواز شريف سان بلوچستان پيڪيج تي به صلاح مشورا ڪيا،نواز شريف چيو ته مون کي اوهان تي مڪمل اعتماد آهي، ذريعن موجب ٻنهي اڳواڻن مستقبل ۾ ٻنهي ڌرين جي اتحاد کي بهتر نموني سان هلائڻ لاءِ صلاح مشورا ڪيا ۽ اتفاق ڪيو ته آئينده ٻنهي پارٽين جا اڳواڻ هڪ ٻئي خلاف بيان نه ڏيندا،ٻئي سربراهه پنهنجي پنهنجي اڳواڻن کي هڪ ٻئي خلاف بيان بازي کان روڪيندا، جيئن ملڪ ۾ سياسي ڇڪتاڻ کي ختم ڪري مفاهمت جي سياست کي هٿي ڏئي سگهجي، ذريعن موجب چارٽر آف ڊيموڪريسي 17 هين ترميم جي خاتمي تي به ڳالهيون ڪيون وزيراعظم چيو ته ان سلسلي ۾ آئيني ڪاميٽي جو ڪم آخري مرحلي ۾ آهي اهم پيڪيج جلد پارليامينٽ ۾ پيش ڪيو ويندو، وزيراعظم چيو ته ان بل ۾ صوبن کي خودمختياري ڏيڻ جو به معاملو شامل آهي، نواز شريف وزيراعظم کي اين ايف سي ايوارڊ تي به مبارڪون ڏنيون آهن،نواز شريف چيو ته ملڪ ۾ جمهوري عمل کي جاري رکڻ لاءِ نواز ليگ اڳيان اڳيان هوندي، ان حڪومت خلاف ٿيندڙ ڪنهن به سازش جو حصو نه ٿينداسين. 
حڪومت مخالف ميڊيا خلاف ڪو به قدم نه پيو کنيو وڃي:فوزيه وهاب
ڪراچي(بيورو رپورٽ)پاڪستان پيپلز پارٽي جي سڌ سماءَ جي سيڪريٽري فوزيه وهاب چيو آهي ته هن جي پٽ طرفان ٽن صحافين کي موڪليل اڻ وڻندڙ  موبائيل پيغامن تي لکت ۾ انهن صحافين کان معافي ورتي وئي آهي ۽ ان بعد خود هنن کي به ڪافي مشڪلاتون پيش آيون ۽ پ پ حڪومت ڪنهن به حڪومت مخالف ميڊيا جي اداري خلاف ڪو به قدم نه کڻي رهي آهي ۽ نه ئي ڪنهن اخبار جا سرڪاري اشتهار بند ڪيا پيا وڃن، هن اها ڳالهه ڪالهه شام جو پيپلز سيڪريٽريٽ ۾ پ پ سنڌ جي سڌ سماءَ جي سيڪريٽرين جي هڪ اجلاس جي صدارت بعد پريس ڪانفرنس ڪندي صحافين جي سوالن جي جواب ۾ چئي، ان موقعي تي سنڌ جي وڏي وزير جو صلاحڪار وقار مهدي، فريد انصاري، اصغر علي شيخ، ڪراچي ڊويزن جو لطيف مغل،حيدرآباد ڊويزن جو ڊاڪٽر تحسين شيخ، ڊاڪٽر نصرالله بلوچ، آفتاب خانزادو، منظور عباس، ايوب ٻرڙو،راشد علي چانڊيو،برڪت علي ڀٽو، مير احمد جکراڻي، احمد ملڪ، مقبول حسين کٽياڻ، سليم سنڌي، شهباز اختر، حسن ڪلادي،چندر شرما، محمد جميل دايو، انجنيئر نجم الدين، سيد سبطين علي شاهه، برهان الدين ڪنڀار، عبدالجبار عارفاڻي، ارشاد علي ميمڻ، امير بخش راڄپر، وزير حسين ميمڻ، امتياز قريشي، عبدالحق بروهي ۽ ٻيا موجود هئا،هن چيو ته پ پ سنڌ جي سڌ سماءَ جي سيڪريٽرين جي اجلاس ۾ قراردار پاس ڪندي ملڪ جي صدر ۽ پ پ جي ڪوچيئرمين آصف علي زرداري جي 27 ڊسمبر تي عملي تقرير جي مڪمل طور تائيد ڪندي ان جي صدارت ۽ اڳواڻي تي مڪمل اعتماد جو اظهار ڪيو ويو آهي،جمهوريت ۽ ملڪ جون دشمن قوتون بوکلاجي صدر آصف زرداري جي ڪردار ڪشي ڪري رهيون آهن، جنهن ۾ اهي سڀ قوتون شامل آهن، جن شهيد ذوالفقار ڀٽو، شهيد بينظير ڀٽو ۽ ان جي خاندان ۽ ٻين شهيدن خلاف سازشون ڪيون هيون، هن وڌيڪ چيو ته 1972 کان وٺي ميڊيا جو هڪ مخصوص ادارو جمهوريت کي بدنام ڪرڻ جي ڪوشش ۾ مصروف آهي ۽ ان ئي اداري "اردو ڪا جنازا هي،ذرا ڌوم سي نڪلي" لکي سنڌي مهاجر فساد ڪرايا، 83 جي ايم آر ڊي جي شهيدن ۽ گرفتار ڪارڪنن کي ڌاڙيل لکيو،88 ۽ 93 جي جمهوري حڪومتن خلاف ڪوڙيون رپورٽون ٺاهيون پر هن دفعي سندس سازش ڪامياب نه ويندي،اجلاس ۾  پ پ حيدرآباد ڊويزن جي اطلاعات سيڪريٽري ڊاڪٽر تحسين شيخ جي گهر تي حملي جي مذمت وارو ٺهراءُ منظور ڪري جوابدارن جي گرفتاري جو مطالبو ڪيو ويو آهي. هڪ ٺهراءُ ۾ چيو ويو ته پيپلز پارٽي چور دروازي کان اقتدار ۾ ناهي آئي، عوام پيپلز پارٽي حڪومت کي 5 سالن لاءِ چونڊيو آهي، پر سدائين وانگر 15 مهينن ۾ ئي پيپلز پارٽي جي حڪومت خلاف سازشون شروع ڪيون ويون آهن، جنهن جي اسان سخت مذمت ڪريون ٿا،ڪراچي بم ڌماڪي ۽ باهين جي مذمت ڪندي متاثرين جي بحالي لاءِ وزيراعظم يوسف رضا گيلاني پاران 3 ارب روپيا ۽ وزيراعليٰ سنڌ سيد قائم علي شاهه پاران 50 ڪروڙ روپين جي شروعاتي امداد تي کين خراج تحسين پيش ڪيو ويو،هڪ ٻئي ٺهراءُ ۾ حيدرآباد ۾ اخباري نمائندي محمد حسين تي حملي ۽ تشدد جي مذمت ڪئي وئي ۽ ان سان مڪمل يڪجهتي جو اظهار ڪندي حڪومت کي اپيل ڪئي وئي ته صحافي تي تشدد ڪرڻ وارن کي يڪدم گرفتار ڪيو وڃي. اجلاس ۾ سڌ سماءَ جي سيڪريٽرين کي بليڪ بيري موبائيل سيٽ ڏيڻ جو فيصلو ڪيو ويو. 
ڪشمير ڀارت جو اڻ ٽٽ حصو آهي،چين يا پاڪستان کي ان ۾ مداخلت جو حق ناهي:ڀارتي سرڪار
نئين دهلي(آن لائن)ڀارتي پرڏيهي وزير ايس ايم ڪرشنا چيو آهي چين طرفان پاڪستان کي هٿيارن جي فراهمي ۽ آزاد ڪشمير ۾ چيني ڪمپنين جي منصوبن تي ڳڻتي آهي،ڀارت چين کي انهي ڳڻتي  کان آگاهه ڪري ڇڏيو آهي،هڪ انٽرويو ۾ ايس ايم ڪرشنا چيو ته آزاد ڪشمير ۾ چين طرفان شروع ڪيل منصوبا غير قانوني آهن،ڀارت کي چين طرفان پاڪستان کي هٿيارن جي سپلائي جي معاملي تي ڳڻتي آهي، جنهن کان آگاهه ڪرڻ لاءِ اپريل ۾ چين جي دوري جو امڪان آهي، چين سان آئيندي دشمني کي نه ڏسي رهيا آهيون، هن چيو ته ولاريل ڪشمير ڀارت جو اڻ ٽٽ حصو آهي،انهي ڪري پاڪستان يا چين ڪنهن کي به ڪشمير جي معاملي ۾ مداخلت جو حق ناهي، ڀارت پنهنجي پاڙيسرين سان دوستاڻا ۽ ويجهن لاڳاپن لاءِ پرعزم آهي، پاڪستان سان 5 سالن جي جامع ڳالهين ۾ ڪافي اڳڀرائي ٿي هئي پر پاڪستان طرفان دهشتگردي کي هٿي ڏيڻ سبب انهي ۾ رڪاوٽ پيدا ٿي آهي، بهتر لاڳاپن لاءِ پاڪستان تي اها ذميواري آهي ته هو ڀارت خلاف دهشتگردي خلاف عزم سان ڪارروائي ڪري انهي ڪاررواين لاءِ خاطري سان ٻنهي ملڪن وچ ۾ لاڳاپا بهتر ٿيندا پر پاڪستان سان مقصد واريون ڳالهيون تڏهن ٿي سگهن ٿيون،جڏهن هو ٻنهي ڌرين کي ڀارت خلاف اعتماد نه ٿيڻ لاءِ ڪيل ٻنهي واعدن تي مڪمل عمل ڪري ۽ ممبئي حملن جي ذميوارين کي انصاف جي ڪٽهڙي ۾ آڻي. 
گرفتارآمريڪي حيدرآباد، سکر ۽ مريدڪي ۾ بندش پيل تنظيمن سان مليا
سرگوڌا (آن لائن) سرگوڌا مان گرفتار ڪيل 5 آمريڪين کي اڄ اي ٽي سي ڪورٽ ۾ پيش ڪيو ويندو، ان موقعي تي  آمريڪي شهرين جا وڪيل به  موجود هوندا، لاهور هاءِ ڪورٽ انهن آمريڪين کي ڊي پورٽ نه ڪرڻ جو حڪم ڏنو آهي. آمريڪين کي سرگوڌا کان لاهور منتقل ڪيو ويو آهي. پوليس انهن آمريڪين جو حتمي چالان به تيار ڪري ورتو آهي، گرفتار آمريڪين جاچ دوران انڪشاف ڪيو آهي ته هو آمريڪي رياست ورجينيا کان ڌار ڌار دبئي پهتا، اتان وري ٻن گروپن ۾ ڪراچي آيا ۽ ڪراچي جي صوام هوٽل ۾ ترسي اتان حيدرآباد آيا ۽ مقامي جيش محمد جي آفيس ۾ ترسيا، بعد ۾ هو سکر ۾ بندش پيل سپاهه صحابه جي مقامي قيادت سان مليا وري لاهور آيا ۽ مريدڪي ۾ جماعت الدعوه جي مرڪز ويا، گرفتار آمريڪين ۾ انجنيئر آهن، انهن کي ميانوالي رستي قبائلي علائقن مان ٿي افغانستان وڃڻو هو ته 9 ڊسمبر تي گرفتار ٿي ويا. 
صدر خلاف مواخذي جي تحريڪ پيش ٿي ته حصو وٺنداسين:نواز ليگ
لاهور/اسلام آباد(آن لائن) پنجاب جي قانون واري وزير ۽ نواز ليگ جي اڳواڻ راڻا ثناءُ الله چيو آهي ته نواز ليگ جو فرينڊلي رويو جمهوريت لاءِ آهي، پيپلز  پارٽي لاءِ ناهي، صدر خلاف پارليامينٽ ۾ مواخذي جي تحريڪ پيش ٿي ته نواز ليگ ووٽن ۾ شامل ٿيندي ۽ هر لحاظ کان ان ۾ حصو وٺندي. گورنر پنجاب سوچ سمجهه کان خالي آهي، ان کي بيوقوفاڻيون ڳالهيون ڪرڻ جي عادت آهي، هڪ انٽرويو ۾ راڻا ثناءُ الله چيو ته سرگوڌا ۾ گرفتار آمريڪين کي ڪنهن به صورت ۾ ڊي پورٽ نه ڪيو ويندو، پر غير ملڪين کي انهن ماڻهن تائين جاچ جي اجازت ڏني آهي، ملڪ ۾ آمريڪا خلاف جيڪا نفرت آهي، اها ڪنهن کان لڪيل ناهي، هن چيو ته اين آر او کانپوءِ پ پ بوکلاهٽ جو شڪار آهي، هو چاهي ٿي ته پراڻو کاڌل پيتل هضم ٿي وڃي، پ پ عوام کان معافي وٺي، هن شريف خاندان طرفان قرض معاف ڪرائڻ جي سوال تي چيو ته شريف ڀائرن جي ذمي هڪ رپيو به قرض ناهي، هن اهو به تسليم ڪيو ته ملڪ ۾ صرف 2 وڏيون پارٽيون پ پ ۽ نواز ليگ آهن، هن چيو ته گورنر پنجاب کي تپڻ جي عادت آهي، هوڏانهن نواز ليگ جي اطلاعات سيڪريٽري احسن اقبال چيو ته پ پ خلاف ڪا به سازش نه ٿي رهي آهي، پر اين آر او جي ڇت پ پ مٿان ڪري چڪي آهي، اسان پ پ کي هڪ سياسي قوت تسليم ڪيون ٿا، پ پ به نواز ليگ کي هڪ قوت تسليم ڪرڻ جو حوصلو ڪري، هن چيو ته پاڪستان جا 2 سياستدان آهن جن اينٽي اسٽيبلشمينٽ سياست ڪئي انهن ۾ هڪ ذوالفقار ڀٽو ۽ ٻيو نواز شريف آهي، نواز شريف جيتوڻيڪ جنرل ضياءُ سان گڏ رهيو پر هن وقت تي آمريت مان نڪري عملي ثبوت ڏنو، ٻئي طرف نواز شريف 12 سالن کانپوءِ اڄ لاهور پهچندو، جتي پارٽي اڳواڻن سان گڏجاڻي ڪندو. 
القاعده جي خطري سبب يمن ۾ آمريڪي ۽ برطانوي سفارتخانا بند ڪيا ويا
صنعا(آن لائن) القاعده طرفان حملي جي خطري جي ڪري يمن ۾ آمريڪي ۽ برطانوي سفارتخانو بند ڪيو ويو آهي پرڏيهي خابرو اداري مطابق آمريڪي  سفارتخاني جي ويب سائيٽ تي هڪ پيغام ۾ چيو ويو آهي ته يمن ۾ آمريڪي مفادن کي نقصان پهچائڻ جي ڌمڪين سبب صنعا ۾ آمريڪي سفارتخانو آچر جي ڏينهن بند ڪيو ويو آهي بهرحال بيان ۾ اهو ناهي ٻڌايو ويو ته سفارتخانو ڪيستائين بند رهندو. ساڳئي وقت برطانيه جو سفارتخانو به بند ڪيو ويو آهي. هوڏانهن يمن جي فوج القاعده خلاف آپريشن تيز ڪري ڇڏيو آهي، جڏهن ته القاعده خلاف آپريشن ۾ آمريڪي فوجي به شريڪ آهن، آمريڪي ميڊيا رپورٽ مطابق آمريڪا جي جنرل ڊيوڊ پيٽرياس جي يمني صدر جي ملاقات کانپوءِ يمني فوج جا وڌيڪ دستا موڪلا ويا آهن جن ملڪ جي ڏورانهن  علائقن ۾ القاعده خلاف جاري ڪارروائي تيز ڪري ڇڏي آهي. جنرل پيٽرياس ملاقات دوران يمن کي خاطري ڪرائي آهي ته القاعده سميت سمورن دهشتگردن گروپن کي ختم ڪرڻ لاءِ آمريڪا يمن جو ڀرپور ساٿ ڏيندو، ٻئي طرف آمريڪي ٽي وي پنهنجي ذريعن جي حوالي سان انڪشاف ڪيو آهي ته موجوده ۽ هن کان پهرين واري آپريشن ۾ به آمريڪي فوجي شامل آهن ۽ آمريڪي فوج جي قيادت ۾ ئي آپريشن ٿي رهيو آهي. آمريڪا توڙي برطانيه يمن جي حمايت ۾ واڌارو آڻڻ تي پڻ اتفاق ڪيو آهي. 
اتر وزيرستان ۾ ڊرون حملا، 5 ڄڻا مارجي ويا، سرحد جو اڳوڻو وزير غني الرحمان بم حملي ۾ قتل
پشاور/وانا(مانيٽرنگ ڊيسڪ) اتر وزيرستان جي علائقي مير علي ۾ آمريڪي جاسوس جهاز جي ميزائل حملي ۾ 5 ماڻهو مارجي ويا آهن ۽ 3 زخمي ٿي پيا آهن، اهي حملا گاوڙ موساڪي ۾ صديق نور جي گهر تي ميزائل ڪيا ويا، جنهن سان اهو گهر  تباهه ٿي ويو آهي. هوڏانهن ڏکڻ وزيرستان ۽ سوات ۾ فوجي ڪارروائي ۾ 12 دهشتگرد مارجي ويا آهن. بارودي سرنگهه جي ڌماڪي ۽ راڪيٽ حملي ۾ 2 اهلڪار شهيد ۽ 4 زخمي ٿي پيا آهن، سراروغه ڀرسان ڪارروائي ۾ 3 دهشتگرد مارجي ويا 4 زخمي ٿي پيا. ڊيره اسماعيل خان ۾ 5 دهشتگرد ماريا ويا، جاني خيل ۾ سرچ آپريشن ۾ 3 اغوا ٿيل بازياب ڪري 22 شڪي ماڻهو گرفتار ڪيا ويا. اپر ڪوني مان وڏي انگ ۾ جديد هٿيار هٿ ڪيا ويا آهن. باجوڙ ايجنسي ۾ رموٽ ڪنٽرول بم ڌماڪي ۾ حڪومت جا حامي ٻه قبائلي سردار مارجي ويا ۽ 2 زخمي ٿي پيا آهن، قومي لشڪر جا ملڪ زهرالله ۽ ملڪ محب الله سلاڌاڻي ايجنسي اچي رهيا هئا ته روڊ تي نصب ٿيل بم جو شڪار ٿي ويا. هوڏانهن طالبان بيت الله  محسود جي قتل ۾ مبينه طور جاسوسي جي الزام ۾ بيت الله جي سهري ۽ ٻين مٽن مائٽن کي آزاد  ڪري ڇڏيو آهي. جنهن جي سرڪاري طور ڪنهن به تصديق نه ڪئي آهي، وزيرستان جي سرڪاري ذريعن ۽ هڪ قبائلي سردار بي بي سي کي ٻڌايو آهي ته بيت الله جي سهري مولانا اڪرام دين سندس پٽ ضياءُ الدين، ڀاءُ سعدالله، ڀائٽي يار محمد کي ڪجهه ڏينهن اڳ آزاد ڪيو آهي، جڏهن ته طالبان بيت الله جي ٻين مائٽن اقبال محسود ۽ اڪرام گل کي گذريل سال سيپٽمبر ۾ طالبان جاسوسي جي الزام ۾ قتل ڪيو هو. طالبان جو چوڻ آهي ته انهن جي جاسوسي سان آمريڪي ڊرون حملي سان بيت الله کي ماريو، طالبان موجب بيت الله  جي سهري کان جاچ جو سلسلو جاري آهي، ذريعن موجب بيت الله جي سهري کي آزاد ڪرڻ جو مقصد حڪومت سان ڳالهين جي راهه هموار ڪرڻ آهي، پر اڃا اهڙو ڪو به رابطو نه ٿيو آهي. سرحد صوبي جي شهر هنگو جي هڪ ڳوٺ ۾ روڊ ڪناري لڳل بم جي ڌماڪي ۾ پ پ شيرپائو گروپ جو مرڪزي اڳواڻ ۽ اڳوڻو صوبائي وزير غني الرحمان پنهنجي ٽن محافظن سميت شهيد ٿي ويو آهي ۽ 4 زخمي ٿي پيا آهن. رپورٽ موجب غني الرحمان پنهنجي محافظن سان گڏجي هڪ جنازي ۾ شرڪت کانپوءِ پنهنجي گهر وڃي رهيو هو ته بگٽو علائقي ۾ روڊ تي فٽ ٿيل بم سان سندس گاڏي ٽڪرائي ۽ تباهه ٿي وئي، زخمين ۾ غني الرحمان جا 2 ڀائر به شامل آهن. جن جو علاج شروع ڪيو ويو آهي. صدر آصف علي زرداري ۽ وزيراعظم يوسف رضا گيلاني سرحد جي اڳوڻي وزير حاجي غني الرحمان جي قتل جي مذمت ڪندي اعليٰ سطحي جاچ جو حڪم ڏنو آهي، صدر ۽ وزيراعظم چيو آهي ته دهشتگردن جي بزدلاڻين ڪارروايون اسان جي سندن خلاف قائم ارادن کي ختم نه ٿيون ڪري سگهن. اهو ڏينهن پري ناهي جڏهن سمورن دهشتگردن جو مڪمل خاتمو ٿي ويندو. 
بينظير ڀٽو اسپتال پهچڻ کان اڳ شهيد ٿي چڪي هئي:ناهيد/صفدر
اسلام آباد(آن لائن)پاڪستان پيپلز پارٽي جي  مرڪزي اڳواڻ صفدر عباسي ۽ شهيد بينظير ڀٽو جي اڳوڻي پوليٽيڪل سيڪريٽري ناهيد خان چيو آهي ته زمين ڦاٽي يا آسمان بي بي جا قتل هڪ ڏينهن ضرور وائکا ٿيندا، 2 سال گذرڻ باوجود قتل جا سبب نه پر قاتلن جي باري ۾ به ڄاڻڻ چاهين ٿا. هڪ خانگي ٽي وي کي انٽرويو ڏيندي  ناهيد خان چيو ته 27 ڊسمبر 2007 تي لياقت باغ جي جلسي کان پهرين بي بي شهيد تقريبن 3 وڳي جلسي گاهه ڏانهن رواني ٿي رستي ۾ ڪيترائي ڪارڪن بيٺل هئا، سينٽ ميري ويجهو بينظير ڀٽو خالد شهنشاهه کي گاڏي جي ڇت کولڻ  جو چيو جنهن بعد شهيد راڻي  بيهي ڪارڪنن جي نعرن جو جواب ڏيڻ لڳي جلسي گاهه ۾ جنهن دروازي کان بي بي کي وڃڻو هو اهو بند هو ۽ اندران تالو لڳل هو ڪارڪنن تالو ٽوڙي دروازو کوليو جنهن بعد محترمه اندر ويئي جلسو ختم ٿيو ته محترمه خوش ۽ مطمئن هئي، گاڏي ۾ويهي چيو ته نواز شريف جي ريلي فائرنگ ٿي آهي فون ملائي ته خيريت معلوم ڪريان بعد ۾ منهنجو هٿ روڪي چيائين ته ڪارڪنن جي نعرن جو جواب ڏيئي وٽان بعد ۾ خالد شهنشاهه کي گاڏي جي دري کولڻ جو چيو ته دري خالد شهنشاهه ئي کوليندو هو ان بعد بي بي صفدر کي نعرا هڻڻ لاءِ چي انهيءَ دوران بي بي ڪري پئي ان جي 3 کان 4 سيڪنڊن بعد ڌماڪو ٿيو، خوفناڪ انداز ۾ بي بي جو رت وهي رهيو هو، صفدر مونکي فوري طور رت بند ڪرڻ  لاءِ چيو ته ڊرائيور گاڏي تيزي سان هلائڻ لڳو، صفدر اسپتال پهچڻ وقت بي بي جي نبض چيڪ ڪئي ته اها بند هئي، جنهن ڪري اهو چئي سگهجي ٿو ته بينظير   اسپتال پهچڻ کان اڳ شهيد ٿي چڪي هئي، اڄ بي بي اسان ۾ ناهي پر ان جو باب ڪڏهن به بند نه ٿيندو. 
برازيل ۽ چين ۾ برسات، برفباري، ٻوڏ، فوتين جو انگ 66 ٿي ويو
برازيل(آن لائن) برازيل ۾ طوفاني برسات ۽ ٻوڏ سبب مٽي جون ڇپون ڪرڻ سبب فوت ٿيلن جو انگ وڌي 66 ٿي ويو آهي، تفريحي ماڳ انگرادوس رائس جي هڪ ننڍي هوٽل جي عمارت ۽ ان جي ڀرپاسي واريون عمارتون ڊهي تباهه ٿيون، جنهن ۾ 35  ماڻهو مارجي ويا، رياس ريو ۾ فوتين جو انگ 20 ٿي ويو آهي. چوها واري علائقي ۾ مٽي جون ڇپون ڪرڻ سبب 6 سياح فوت ٿي ويا آهن، مينس گيرس ۾ به مٽي جون ڇپون ڪرڻ سبب وڌيڪ 5 ماڻهو مارجي ويا آهن. هوڏانهن چين ۾ به زبردست برفباري سبب ڪاروبار زندگي مفلوج ٿي وئي آهي. هزارين مسافر گادي واري شهر بيجنگ جي ايئرپورٽ تي ڦاسي پيا آهن، سخت سردي سبب روڊ رستا، گهٽيون، پاڙا سنسان ٿي ويا آهن، گرمي پد 14 سينٽي گريڊ تائين پهچي ويو آهي. 
غزه ٻاهران اسرائيلي ديوار اڏڻ خلاف مصر ۾ هزارين ماڻهن جو مظاهرو
قاهره(مانيٽرنگ ڊيسڪ/آن لائن) مصر جي راڄڌاني قاهره ۾ انساني حقن جي نمائندن ۽ سياسي سماجي تنظيمن جي ڪارڪنن غزه جي چؤڦير  تيار ٿيندڙ خوفناڪ ديوار خلاف اسرائيلي سفارتخاني ٻاهران مظاهرو ڪيو آهي، هزارين ماڻهن اسرائيل پاران غزه جي معاشي ناڪابندي ۽ يورپي امدادي قافلن کي روڪڻ خلاف به نعريبازي ڪئي. اڳواڻن ان سلسلي ۾ مصر - اسرائيل بابت آمريڪا ۽ يورپ جي اختيار ڪيل ٻٽي پاليسي تي ڇتي  تنقيد ڪندي چيو ته اسرائيلي عمل دهشتگردي جو بدترين مثال آهي. جڏهن ته انساني حقن جي تنظيمن جي 30 ڪارڪنن مصر پاران غزه وڃڻ کان روڪڻ خلاف پريس ڪلب آڏو بک هڙتال ڪئي. 

ڦلجي اسٽيشن ۾ بدامني خلاف شهرين پاران ڪالهه به علامتي بک هڙتال
ڦلجي اسٽيشن(ن-ع) ڦلجي اسٽيشن ۾ بدامني خلاف ڪالهه شهرين پاران احتجاج جاري رکندي هڙتال ڪئي وئي، مطالبن جي حل لاءِ شهري ايڪشن ڪاميٽي جي اڳواڻن، شهري،صحافي، سياسي ۽ سماجي تنظيمن جي اڳواڻڻ پاران لڳاتار بک هڙتال جو سلسلو جاري رهيو. ڪالهه علامتي بک هڙتال ۾ غوث جهتيال، رئيس بابن خان پنهور، يوسي ناظم الهه آباد، محمد حيات پنهور، محمد صديق پنهور، لياقت علي جهتيال، عبدالمجيد خاصخيلي، ظفر علي جهتيال، محمد ياسين پنهور، نصرالله پنهور، زاهد حسين مري، مظهر جهتيال، وفا ياسين آرائين، عبدالغفار پنهور، استاد ممتاز جروار، عبدالغفار پنهور، حاجي قمرالدين جهتيال، الطاف احمد پنهور ۽ ٻين شرڪت ڪئي. 
اسلم رئيساڻي جو سردار عطاءُ الله مينگل سان رابطو، صدر جو پيغام ڏنو
ڪوئيٽا(مانيٽرنگ ڊيسڪ) بلوچستان جي وڏي وزير نواب اسلم رئيساڻي بلوچستان جي قومپرست اڳواڻ سردار عطاءُ الله مينگل سان رابطو ڪري ورتو آهي، ذريعن موجب وڏي وزير سردار عطاءُ الله کي صدر آصف جو به خاص پيغام ڏنو آهي، هن سردار عطاءُ الله کي بلوچستان پئڪيج، گم ٿيل ماڻهن جي بازيابي سميت ٻين اهم معاملن تي صلاح مشورا ڪيا آهن. 
شهيد ذوالفقار علي ڀٽي جي 82 هين سالگرهه سڀاڻي ملهائي ويندي
اسلام آباد (اي پي پي) پاڪستان پيپلز پارٽي جي باني ۽ اڳوڻي وزيراعظم شهيد ذوالفقار علي ڀٽو جي 82 هين سالگره 5 جنوري اڱاري ڏينهن ملهائي ويندي. ان موقعي تي قائد عوام شهيد ذوالفقار علي ڀٽو کي قوم ۽ ملڪ لاءِ سندس خدمتن تي زبردست خراج عقيدت پيش ڪيو ويندو. سڄي ملڪ ۾ سيمينار ۽ جلسن جو اهتمام ڪيو ويندو. جن ۾ 20 هين صدي جي هن عظيم اڳواڻ جي خدمتن تي روشني وڌي ويندي. شهيد ذوالفقار علي ڀٽو عالمي سطح جو هڪ عظيم اڳواڻ هو جنهن 1971ع کان 1973ع تائين پاڪستان جو صدر ۽  1973ع کان  1977ع تائين ملڪ جي وزيراعظم طور خدمتون انجام ڏنيون. شهيد ذوالفقار علي ڀٽي پنهنجي سياسي ڪيريئر دوران سماج جي مظلوم طبقي جي حقن لاءِ جدوجهد ڪئي. هن پاڪستان کي عالمي سطح تي نئين سڃاڻپ ڏني. شهيد ذوالفقار علي ڀٽو پاڪستان پيپلز پارٽي جو باني چيئرمين هو. قائد عوام کي پاڪستان اندر ڪروڙين ماڻهن جي حمايت حاصل هئي، جڏهن ته مسلمان ملڪ ۽ ٽين دنيا جي ملڪن ۾ هو هڪ هيرو،سڌارا آڻيندڙ ۽ عوامي سياستدان طور سڃاتو ويندو هو. شهيد ذوالفقار علي ڀٽو جي قيادت پاڪستاني عوام ۽ دنيا جي مظلوم ماڻهن لاءِ فخر جو اهڃاڻ آهي. شهيد ذوالفقار علي ڀٽو ملڪ ۾ ايٽمي پروگرام شروع ڪيو جنهن سان خطي مان ڀارتي هڪ هٽي جو خاتمو ٿيو ۽ 1998ع ۾ پاڪستان ايٽمي طاقت بڻجي ويو. شهيد ذوالفقار علي ڀٽو مسلمان دنيا ۽ عرب ملڪن کي لاهور ۾ 1974ع ۾ ٿيل اسلامي سربراهه ڪانفرنس ۾ متحد ڪيو. هن پاڪستان ۾ سوشلزم متعارف ڪرايو ۽ قاديانين کي غير مسلم قرار ڏنو. شهيد ذوالفقار علي ڀٽو جمع ڏينهن عام موڪل جو اعلان ڪيو ۽ ملڪ ۾ شراب جي وڪري تي پابندي لاڳو ڪئي. شهيد ذوالفقار علي ڀٽي اٽي، لٽي ۽ اجهي جو نعرو ڏئي غريب عوام ۽ سماج جي محروم طبقن کي سگهارو بڻائڻ لاءِ جدوجهد ڪئي ۽ کين شعور ڏنو. شهيد ذوالفقار علي ڀٽي کي 23 سال اڳ سوليءَ تي لٽڪايو ويو، پر هو اڄ به عوام جي دلين تي راڄ ڪري ٿو ۽ سندس خدمتن کي ڪڏهن به وساري نه ٿو سگهجي. 
ڪوٽڙي عبرت عيوضي تي پوليس تشدد خلاف ڦلجي اسٽيشن ۾ احتجاجي مظاهرو
ڦلجي اسٽيشن(ن-ع) ڪوٽڙي جي عبرت عيوضي قربان پنهور مٿان پوليس اهلڪارن جي ڪيل حملي ۽ تشدد خلاف ڦلجي اسٽيشن جي صحافين محمد يعقوب کهرو، عبدالمجيد، نصرالله ، مشتاق علي کهرو، افتخار سولنگي، نديم راجپوت، فهيم آرائين سميت سمورن صحافين ٻانهن تي ڪاريون پٽيون ٻڌي احتجاجي مظاهرو ڪيو. ان موقعي تي صحافين عبرت عيوضي قربان پنهور مٿان پوليس جي وحشياڻي تشدد جي سخت لفظن ۾ مذمت ڪندي وزيراعليٰ سنڌ سيد قائم علي شاهه، گهرو وزير ڊاڪٽر ذوالفقار مرزا، آءِ جي سنڌ، آر پي او، ڊي آءِ جي حيدرآباد ۽ ڊي پي او ڄامشورو کان مطالبو ڪيو. واقعي ۾ ملوث پوليس اهلڪارن کي گرفتار ڪري مٿن ڪيس داخل ڪيو وڃي ٻي صورت ۾ سڄي سنڌ ۾ احتجاجي مظاهرا ڪيا ويندا. 
دهشتگردي، معاشي نقصان ۽ اسان جي گڏيل ذميواري
ڳڻتي صرف اها ڪونهي ته ملڪي سطح تي دهشتگردي جي واقعن جي هن تازي لهر ۾ انساني جانين جو ذيان ٿي رهيو آهي، پر فڪر اهو به آهي ته ان جاني نقصان سان گڏوگڏ ڪيترو نه مالي نقصان ٿي رهيو آهي. يا اهو چوڻ بهتر ٿيندو ته ان سان معاشي نقصان بيپناهه ٿي رهيو آهي. ڪراچي اندر ٿيل بم ڌماڪي کانپوءِ اُتي دڪانن  ۽ مارڪيٽن جي ڪيل لُٽ مار ۽ باهيون ڏيڻ جي واقعن ۾ اربين روپين جو نقصان ٿي چڪو آهي. اڃا تائين اها خبر مڪمل طور تي نه پئجي سگهي آهي ته ان جو ذميدار ڪير آهي، ۽ ڌماڪي کانپوءِ وري ٿيل لٽ مار ۽ ڀڃ ڊاهه توڻي باهين ڪنهن لڳايون. تنهنڪري نتيجتاً اهو به طئي نه ٿي سگهيو آهي ته دڪاندارن ۽ واپارين کي ان جو نقصان ڪير ڀري ڏيندو. يقينناً حڪومت کي ئي پيش رفت ڪرڻي پوندي، پر ان نقصان ڪندڙن لاءِ چيو وڃي ٿو ته گهڻو ڪجهه لڪيل ڪونهي. ڪيترائي ماڻهو هاڻي مختلف بحث ڪري رهيا آهن ته اهو سڀ ڪجهه هڪ منظم سازش تحت ٿيو آهي. اُها ٻي ڳالهه آهي ته حڪومت سياسي مجبورين جي بنياد تي ڪيتريون ئي شيون وائکيون ڪرڻ کان ڪترائي رهي آهي. 
ان سڀ جي قطعه نظر، اسان اهو ڏسون ٿا ته هڪ طرف انساني جانين جو ذيان ۽ ٻي طرف ملڪيتن جو ذيان ڪندڙ ماڻهو وري به آخري نتيجي ۾ اسان مان ئي ڪي آهن. ممڪن آهي اُهي ڪٿي اسانجي آس پاس هجن. پر ڳالهه وڃي اتي کٽي ٿي ته هي جيڪا دهشتگردي جي لهر هلي آهي، سا صفا سادي ڳالهه ڪونهي. مطلب ته اها ڪا صرف ”دهشتگردي“ ڪونهي، جيڪا سرڪاري ۽ عوامي سطح تي انتهاپسند طالبان ڏانهن منسوب ڪئي ويندي آهي. دهشتگردن جا مختلف گروه مخلتف نظرين، ڌارائن ۽ سياسي رُجحانن ڏانهن مائل آهن. تنهنڪري ڪا به ڳالهه، گهٽ ۾ گهٽ هن انتشار ڀريي ماحول ۾ نه پڪ سان چئي سگهجي ٿي، نه پڪ سان رد ڪري سگهجي ٿي. 
ڪراچي کانپوءِ بم ڌماڪن ۽ خودڪش حملن جو سلسلو بدستور جاري آهي. هر واقعي ۾ ٿيندڙ نقصان کان علاوه به جيڪڏهن ڏسجي ته اهڙي ڪنهن واقعي کانپوءِ به ان جا مالياتي ۽ معاشي نقصان ٿيندا رهن ٿا. ٻيو نه ته صرف ان رقم کي ئي ڪاٿي ۾ آڻيو جيڪا حڪومت هر اهڙي واقعي کانپوءِ متاثرن لاءِ اعلان ڪندي آهي. پاڪستان جي اندر دهشتگردي جي واقعن جو تعداد ايترو ته وڌي ويو آهي، ۽ متاثرن جي وارثن کي مالي مدد ڏيڻ وارو ڪم ايترو ته وڌي چڪو آهي جو ان کي ڏسي لڳي ٿو ته حڪومت کي ان حوالي سان الڳ بجيٽ نه رکڻي پوي!!پر اسان اميد ڪيون ٿا ته اسان اهڙي ڪنهن خوفناڪ صورتحال ۾ نه وينداسين جو اسان کي شيون ان حد تائين ڪرڻيون پونديون. 
لڪي مروت ۾ ٿيل خودڪش حملي ۾ به تمام گهڻو جاني ۽ مالي نقصان ٿيو آهي. ۽ جيڪو به واقعو جتي به ٿي رهيو آهي، اُتي تمام گهڻي اذيت پيدا ڪري رهيو آهي. حڪومت جيڪا اڳ ۾ئي خساري جو شڪار آهي، ملڪ جي معيشت جيڪا هاڻي قرضن جي سهاري هلي پُئي، ڇا اُها ان سمورن معاملن کي منهن ڏيڻ جي قابل آهي؟ آخر ڪيستائين لاش ڍوئيندا رهنداسين، ۽ معيشت کي برباد ٿيندي ڏسندا رهنداسين. 
حڪومت جي لاءِ چئلينج صرف اهو نه آهي ته اُها صرف دهشتگردن خلاف عسڪري ڪارروائي ڪري. ان لاءِ وڏو ٽاسڪ متاثر ماڻهن جي فوري طور بحالي لاءِ ديانتداري سان  ڪم ڪرڻ، ۽ دهشتگردي جي واقعن کانپوءِ جي پيدا ٿيل صورتحال کي ڪنٽرول ڪرڻ به آهي. مثال طور جيئن هاڻي ڪراچيءَ ۾ ٿيو آهي. اُتي معاملن کي منهن ڏيڻ کان سٽي گورنمينٽ بلڪل نابري واري ويٺي آهي، ويتر مسئلي کي حل ڪرڻ بجاءِ احتجاجي صفن ۾ اچي بيٺي آهي. تنهنڪري اصولي يا غير اصولي طور تي ذميداري صر ف ۽ صرف حڪومت تي اچي پئي آهي. 
ڪراچي ۾ ٿيل هنگاما دهشتگردي بابت اسان جا ويچار تبديل ڪرڻ لاءِ اهم محرڪ ثابت ٿي سگهن ٿا، جيڪڏهن حڪومت ان طرف ڌيان ڏئي ته ان کي تمام گهڻي موٽ ملي سگهي ٿي. اسان سمجهون ٿا ته هن ملڪ کي ڪمزور ڪندڙ ضروري ناهي ته ٻاهر  ئي ويٺا هجن، اُهي ته اسان مان به ٿي سگهن ٿا. بهتر اهو به آهي ته ڪنهن جذباتي اُبهام بجاءِ اسان کي حقيقت پسند ٿي سوچڻو پوندو. 
 پاڪستاني ميڊيا
 حاجره ممتاز
اڄڪلهه پاڪستان ۾ روز روز جڙندڙ خبرن مان ڪو مڪمل مطلب ڳولهي ڪڍڻ پريشان ڪُن حد تائين ايئن آهي جيئن  هڪ برفاني طوفان ۾ ڪرندڙ برف جي ڳنڍڙين کي هٿن ۾ جهلجي. تمام گهڻا بحران آهن، ۽ اُهي به منجهائي ڇڏيندڙ تيزيءَ سان اڀري رهيا آهن. ان تيز ترين بحرانن ۽ مسئلن ۾ صرف تحريڪ طالبان شامل ڪونهي، يا اين آر او، يا وري 17هين ترميم، پيپلز پارٽي، يا نواز ليگ. پر انهن ۾ معيشت به آهي، ۽ بلوچستان به، فرقيواراڻي ڇڪتاڻ، ملڪ جي جوهري اثاثن جي حفاظت به، ۽ ايئن اها لسٽ ڊگهي آهي. 
لفظ ۽ تصويرون، آواز، لهجا ۽ واعدا هڪ خبرون ٻڌندڙ جي چوڌاري ڦرندا رهندا آهن، جيڪو اڃا هڪ خبر ئي هضم ڪري رهيو هوندو آهي جو ان جي مٿان وري ٻي ڪا خبر، ڪا رپورٽ اچي کيس ڪنهن ٻي طرف کڻي ويندي آهي، ۽ پوءِ ٻين کان ڪنهن ٽين طرف ان کي رُلائيندي رهندي آهي. 
۽ اهو سڀ ڪجهه حيران ڪُن ڪونهي، ڇو ته هي انتشار ڀريو وقت آهي. اسانجو مُلڪ مختلف محاذن تي مختلف قسم جي شدت جي مسئلن کي منهن ڏئي رهيو آهي، جنهن ۾ سڀ کان اهم دهشتگردي، غربت، پسماندگي ۽ جهالت آهن. ڪا حيرت ناهي جو ڪنهن به ماڻهو کي ڪا پرواهه ڪونهي ته جڏهن طوفان خاموش ٿيندو، تڏهن شيون ڪيئن وڃي بيهنديون، شايد تنهنڪري ئي ڪنهن وٽ ايترو وقت ڪونهي جو اُهو سڀني کي هن بحران جي وقت ٻاهر نڪري اچڻ لاءِ سڏي، ته جيئن ان کي ٽاري سگهجي. ۽ ”سڀني“ مان مطلب صرف سياستدان، عدليه ۽ شهري نه آهن، ان ۾ ميڊيا به شامل آهي جنهن کي اڪثر رياست جو چوٿون ٿنڀ چيو ويندو آهي. جيئن ڪوئي به فرد يا ڪو منظم گروپ ڪندو آهي، ايئن ئي ملڪ جي نيوز ميڊيا کي به مثبت تبديليءَ لاءِ اهڙا صحتمند بحث ڪرائڻ گهرجن ته جيئن انهن جي ناظرين کي وڌ کان وڌ معاملن جي سمجهه ملي. 
گذريل ڪجهه سالن کان ڪجهه اهڙو واءُ گهلي رهيو آهي جنهن ۾ ميڊيا هڪ غير ذميداراڻو ڪردار ادا ڪيو آهي. مثال طور دهشتگردي جي واقعن ۽ منظرن کي بي ڌڙڪ ۽ بنا ڪنهن ريگيلويشن جي نشر ڪرڻ وغيره. ميڊيا اها غيرذميداراڻي روش هلندي رهي آهي، ان ۾ خاص طور تي مشرف جي دور جي خاتمي جا آخري ڏهاڙا شامل آهن. پر اهو به سچ آهي ته اليڪٽرانڪ ميڊيا اڃا تائين پنهنجي شيرخواريءَ جي دؤر ۾ هلي رهي آهي، ۽ هيءَ انڊسٽري ايتري ته تيزيءَ سان ۽ اک ٻوٽ ۾ وڌي آهي، جو ان دؤران ماڻهن کي ذميداراڻو ڪردار ادا ڪرڻ ۽ ان حوالي سان سندن تربيت ڪرڻ جو وقت ئي نه ملي سگهيو آهي. 
گڏوگڏ، ان ڳالهه کان به انڪار ڪونهي ته پنهنجي تيز ترين اُڀار جي ٿوري ئي عرصي ۾ ميڊيا رياست، عدليه ۽ سول سوسائٽي جي  ڇڪتاڻ ۽ ويڙهه جي وچ ۾ اچي بيٺي، پنهنجي شروعات ۾ ئي ان جو پالو انهن شين سان اچي پيو. نتيجتاً ان پنهنجو سمورو وزن هڪ سياسي انقلاب تي لڳايو جيڪو ان جي سامهون کُلي رهيو هو. 
اُهو سڀ ڪجهه ته ٿي چڪو آهي، ۽ ڪيترائي مقصد به ماڻجي چڪا آهن. تنهنڪري هاڻي ميڊيا کي تيزيءَ سان ميچوئر ٿيڻو پوندو. هاڻي هر  واقعي خلاف شديد ردعمل ڏيکارڻ واري عياشي نه ٿي هلي سگهي. ميڊيا پروفيشنلز کي هڪ بهتر مستقبل تعمير ڪرڻ واري ڪم ۾ هٿ ونڊائڻو پوندو. 
ان جو مطلب اهو آهي ته هر اها شئي جيڪا اخبارن ۾ ۽ ٽيليويزن اسڪرين تي ظاهر ٿئي ٿي، ان کي توري تڪي اڻ-ڌريو ٿي ڪري پيش ڪرڻو پوندو، ان لاءِ تفصيلي تحقيق ڪرڻي پوندي ۽ رپورٽنگ ۾ توازن قائم رکڻو پوندو. نه صرف سطحي طور تي پر حقيقت ۾. ٽاڪ شوز جي ميزبانن کي، مثال طور، پنهنجي مهمانن کي دشمن سمجهڻ واري ڪرت کان مٿڀرو ٿيڻو پوندو، جن لاءِ اهو ڄڻ ته طئي ٿي چڪو آهي ته کين وائکو ڪرڻو ئي ڪرڻو آهي. انهن اينڪر پرسنز کي ايئن ڪرڻ بجاءِ سموري گفتگو  اهڙي طريقي سان ڪرڻي پوندي، جنهن سان بحث ۽ مذاڪرو جنم وٺي سگهي. ان گفتگو کي ڪردار ڪشي ۽ الزام ڪنهن هڪ طرف موڙڻ وارو ڪو بيهودو کيل نه بڻائڻ گهرجي. نيوز رپورٽون، ڀل پوءِ اُهي ڪنهن اخبار ۾ ڇپجن يا ٽيليڪاسٽ ٿين، اهي حقيقتن جي آڌار تي، ۽ آزاد جاچ تي مبني هئڻ گهرجن، ۽ پروپگنڊا مشينري جي پاڇولن جي هٿ ۾ ڪو مُهرو بڻجي وڃڻ کان چؤڪس رهڻ گهرجي، جيڪا اسان جي ملڪ ۾ هونءَ به گهڻي ئي آهي. 
ان لاءِ هڪ مثال ٿا وٺون، جيڪو اڄڪلهه هر ڪنهن جي زبان تي آهي – هڪ شخص ”الف يا ب“ جي باري ۾ڪنهن به آزاداڻي جاچ ۽ تحقيق کانسواءِ ئي  صرف اهو رپورٽ ڪري ڇڏڻ ٺيڪ ڪونهي ته اُهو بدعنوان آهي، يا اهل ڪونهي. هر اُهو ماڻهو جنهن نيوز انڊسٽري ۾ ڪم ڪيو آهي، ان کي خبر آهي ته اڪثر اهڙي معلومات اهڙن ادارن يا شخصن جي سازشي ڄار پاران تيار ڪئي ويندي آهي جيڪي اسلام آباد، جي ايڇ ڪيو ۽ آءِ ايس آءِ جي آس پاس رهندا آهن. 
ميڊيا انڊسٽريءَ وٽ اها طاقت آهي ته اُها مذاڪرن ۽ بحثن کي جنم ڏئي ۽ انهن جي اڳواڻي ڪري، صرف انهن کي رپورٽ ڪرڻ ڪافي ناهي هوندو. ان حقيقت تي غور ڪيو ته پاڪستان اندر سياسي عمل ”پروسيس“ بجاءِ شخصيتن جي چوڌاري ڦرندو آهي. ميڊيا تي بحثن دؤران، موجوده سيٽ-اپ جي باري ۾ ڄاڻ حاصل ڪرڻ جو ۽ کوجنا ڪرڻ جو بهتر طريقو اهو آهي جو ان جو گذريل حڪومتن، دؤرن ۽ انهن کي هلائيندڙ ماڻهن سان موازنو ڪيو وڃي. ميڊيا جمهوري عمل سان مڪمل وفاداري رکندي ڪنهن به موضوع کي بحث هيٺ آڻي سگهي ٿي. جمهوري عمل کي جيئن هن ملڪ جو عوام ۽ عام شهري سمجهي ٿو، ان جي سمجهڻ جي طريقيڪار کي ميڊيا بحث هيٺ آڻڻ ذريعي ئي تبديل ڪري سگهي ٿي. ان مذاڪري جو اهم نقطو اهو به ٿي سگهي ٿو ته ڪنهن به جمهوري نظام ۾ رهندي – ڀل پوءِ اُهو ڪيترو به غلطين سان ڀريل هجي – اسان ان نظام ۾ مسلسل هڪ سيڙپ ڪري رهيا آهيون. اُهي شخص جيڪي هن نظام جو حصو آهن، اُهي اسان لاءِ هن جمهوري نظام کان مٿانهان ڪونهن. ۽ هڪ نظام جو مطلب ڇا آهي؟ اُهو هي آهي ته اسان ڪنهن به ماڻهو کي ڪنهن عهدي لاءِ چونڊيون، پوءِ ان جو مدو پورو ٿيڻ کانپوءِ فيصلو ڪيون ته اُن شخص ان ذميواري سان نڀايو يا نه. اسان نااهل ماڻهو به ڪڏهن ڪڏهن چونڊي سگهون ٿا، جيئن ٻين ملڪن ۾ به ٿيندو آهي، پر اسان وٽ پنهنجي غلطين مان سکڻ جو موقعو به آهي. 
ان مٿين ڳالهه جو مثال هينئن به وٺو ته اڪثر ميڊيا تي تبصري نگارن ۽ انهن جي ناظرين پاران چيو ويندو آهي ته ”نظام ڪرپٽ آهي. “ ان جملي مان گهڻي ڪجهه سکي سگهجي ٿو – ”نظام“ ۾ ترقي ۽ تبديلي آڻڻ جي ضرورت آهي، ۽ ”نظام“،  جنهن جي ڳالهه ڪئي وڃي ٿي اُهو گورننس جو هڪ نظام آهي. 
خوشيءَ جي ڳالهه هيءَ آهي ته ميڊيا جي ان سموري سردمهريءَ باوجود، هاڻي اهڙا آثار ظاهر ٿيڻ شروع ٿي ويا آهن جن مان  ميڊيا جي ميچوئر ٿيڻ جا امڪان ملن ٿا. سڀني وڏن ٽي وي چئنلز پاران ”ضابطهء اخلاق“ تي اتفاق ڪرڻ مان اهو واضع طور تي ظاهر ٿي رهيو آهي، ۽ ايئن ئي ”انويسٽيگيشن جرنلزم“ – پوءِ ڀلي کڻي ڀڳل ٽٽل نموني ئي سهي – جي شروعات به ٿي چڪي آهي. ان شين جي همٿ افزائي ڪرڻ جي ضرورت آهي. ميڊيا کي ”يا اسان سان گڏ آهيو يا اسانجا مخالف آهيو“ وارو موقف ترڪ ڪرڻ جي ضرورت آهي، ان جي بجاءِ ”اسان سڀ هن عمل ۾ گڏ آهيون“  وارو لچڪدار موقف وڏا ڏور رس نتيجا ڏئي سگهي  ٿو. 
ماڻهو خودڪش بمبار ڪيئن بڻجن ٿا؟
آصف علي
خودڪش ڌماڪا پنهنجي تباهي ۽ خوف جي ڪري دهشتگردن جو هڪ مضبوط هٿيار بڻجي ويا آهن. 1981ع کان وٺي 2006ع دوران ڪل 1200 خودڪش حملا ٿيا، اهي پوري دنيا ۾ ٿيندڙ حملن جو 4 سيڪڙو حصو آهن، جن جي نتيجي ۾ 14599 ماڻهو ماريا ويا. اهي دهشتگردي جي مختلف واقعن ۾ ٿيندڙ موتن جو 32 سيڪڙو آهن. سوال اهو پيدا ٿو ٿئي ته آخر خودڪش حملا ڇو ٿيندا آهن ۽ خودڪش حملي آور جا مقصد ڪهڙا هوندا آهن؟
انهن سمورن سوالن جو جواب ڄاڻڻ لاءِ پهرين سمورن انگن اکرن جو جائزو وٺڻو پوندو. آسٽريليا جي فلنڊر يونيورسٽي عراق، افغانستان، فلسطين، اسرائيل ۽ سريلنڪا ۾ ٿيندڙ خودڪش حملن جا مڪمل تفصيل جمع ڪيا آهن. انهن ملڪن ۾ ٿيندڙ حملا 1981ع کان 2006ع جي وچ ۾ پوري دنيا ۾ ٿيندڙ دهشتگردي جي حملن جو 91 سيڪڙو ٿين ٿا. انهن انگن اکرن کي پرکڻ جي نتيجي ۾ ڪيترن ئي اهم ثبوتن جا سراغ ملن ٿا. ان مان هڪ نتيجو اهو پڻ ڪڍيو ويو آهي ته انهن ملڪن ۾ ٿيندڙ خودڪش حملن ۾ وڌ کان وڌ مذهب بجاءِ سياسي بنيادن تي ٿيل خودڪش حملي آورن جي باري ۾ عام خيال اهو آهي ته هو مذهب جي آڙ ۾ ٿين ٿا پر اصل صورتحال اها آهي ته گهڻو ڪري خودڪش حملن جي پويان سياست ڪارن جو هٿ هو. يونيورسٽي جي رپورٽ مطابق گهڻو ڪري خودڪش بمبار مذهبي جذبن کان مرعوب ٿي معصوم ماڻهن جون جانيون ناهن ضايع ڪندا بلڪه خودڪش حملي آورن جو ذهن ٺاهڻ ۾ بدلي، سياست، بي عزتي ۽ بغاوت جو عنصر اهم ڪردار ادا ڪندو آهي. 
4 آڪٽوبر 2003ع تي 29 سالن جي فلسطيني عورت وڪيل حنادي جرادت پاڻ کي خودڪش ڌماڪي سان اڏائي ڇڏيو. ان خودڪش حملي جي نتيجي ۾ 20 ماڻهو اجل جو شڪار ٿي ويا، جڏهن ته ڪيترائي ماڻهو زخمي ٿي پيا. اهو ڌماڪو هڪ ريسٽورنٽ ۾ ڪيو ويو هو. حنادي جي وارثن مطابق حنادي جو خودڪش حملو اسرائيلي فوجين جي هٿان ان جي جوان ڀاءُ ۽ مڱيندي جي مارجڻ جو ردعمل هو. 
ان کان علاوه حنادي کي ان ڳالهه تي به ڪاوڙ هئي ته اسرائيل فلسطينين کي انهن جي پنهنجي ئي وطن ۾ بي وطن ڪري مغربي ڪناري ۾ يهودي وستين جي تعمير جو سلسلو شروع ڪري رکيو هو. هن جي اندر ۾ انتقام جو لاوو پچي رهيو هو، جيڪو خودڪش ڌماڪي جي صورت ۾ ڦاٽي پيو. 
اسرائيل ۾ ٿيندڙ اڪثر خودڪش حملن جي پويان اسرائيلي ظلم ۽ بربريت خلاف انتقام جو جذبو ئي هوندو آهي. 
سيپٽمبر 2007ع ۾ جڏهن قابض آمريڪي فوج شامي سرحد سان گڏ هڪ عراقي ڪيمپ تي ڇاپو هنيو ته اتي هنن کي 700 کان وڌيڪ پرڏيهي جنگجوئن کي حراست ۾ ورتو. آمريڪي فوج ۽ بعد ۾ اختياريون اهو ڏسي حيران رهجي ويا هئا ته 700 جنگجوئن مان 137 لبيائي هئا، جڏهن ته انهن 137 مان 52 هڪ ئي ڳوٺ جا رهواسي هئا. سوال اهو پيدا ٿئي ٿو ته لبيائي ڳوٺ درناهه جا ايترا گهڻا ماڻهو خودڪش مشن تي عراق ڇو ويا هئا. اهي ماڻهو جهاد جي نظريي سبب عراق ۾ قابل فوج خلاف جهاد ڪرڻ نه ويا هئا بلڪه انهن جي نظر ۾ ڪجهه ٻيا محرڪ هئا، جن ۾ مايوسي،ڪاوڙ ۽ مزاحمت جي مقامي روايت شامل هئي. انهن سمورن هڪ ٿي لبيا جي رهواسين کي آمريڪا ۽ اتحادي فوج خلاف جهاد ڪرڻ تي مجبور ڪيو هو. افغانستان ۽ پاڪستان ۾ پڻ نوجوان نسل جا خودڪش بمبار تيار ٿي رهيا آهن، انهن جي نظر ۾ پڻ اهي ئي محرڪ آهن. 
خودڪش بمبارن جي نفسياتي جائزي کان پوءِ اها ڳالهه واضح ٿي وئي ته انهن جي اڪثريت بلڪل نارمل ٿيندي آهي، هو پنهنجي سماجي ڍانچي ۽ هم وطنن سان وڌيڪ وابستگي رکن ٿا. 
ماڻهو خودڪش بمبار ڇو ٿيندا آهن؟ ان سوال جو جواب ڄاڻڻ لاءِ دهشتگرد ۽ انهن جي تنظيمي ڍانچي کي سمجهڻ وڌيڪ ضروري آهي ته ان جي تنظيم جي سوچ ڇا آهي؟ خودڪش بمبار جڏهن ڪنهن تخريبي ڪارروائي لاءِ نڪرندو آهي ته پنهنجي جان تان هٿ کڻي نڪرندو آهي. هن کي خبر هوندي آهي ته ان خودڪش حملي سان ٽارگيٽ حاصل ٿئي يا نه ٿئي پر هن جي جان هلي ويندي پر ان جي باوجود هن جا قدم ناهن رڪجندا. هيءَ ان جي پنهنجي مقصد جي وابستگيءَ جي انتها آهي، هيءَ الڳ ڳالهه آهي ته هن جي ويجهو جيڪو "مقصد" هوندو آهي اهو انسانيت جي تباهي ۽ بربادي جو سامان کڻي گهمندو آهي. هو خودڪش حملي آورن جي نئين کيپ لاءِ رول ماڊل جو به ڪم ڪندو آهي. 
آمريڪي بدنام زمانه جيلن گوانٽانامو بي ۽ ابو غريب ۾ قيدين سان جيڪو سلوڪ رکيو وڃي ٿو، ان به خودڪش بمبار پيدا ڪيا آهن. ابو غريب جيل ۾ قيد عراقي قيدين سان آمريڪي فوجين ۽ محافظن جي بدسلوڪي کي پوري قوم پنهنجي توهين سمجهيو. جڏهن ابو غريب جيل ۾ قيدين سان رکيل سلوڪ جون تصويرون جاري ڪيون ويون ته عراق ۾ ڊرامائي طور تي روزانو خودڪش حملا ٿيڻ لڳا، ان کان علاوه جيئن جيئن آمريڪي فوجين طرفان گهر گهر تلاشي، پڇاڳاڇا ۽ گرفتارين جو سلسلو زور پڪڙيندو آهي، عراق ۾ خودڪش حملا به تيز ٿي ويندا آهن. 
خودڪش حملن جي حوالي سان هڪ ڳالهه اها به آهي ته عورتن جي نسبت مرد وڌيڪ خودڪش بمبار بڻجن ٿا، انهن کان علاوه هينئر تائين جيترا به خودڪش ڌماڪا ٿيا آهن، انهن ۾ گهڻائي گهٽ عمر جي بمبارن جي آهي. خودڪش حملي ۽ خودڪشي ۾ نمايان فرق اهو آهي ته خودڪشي ڪرڻ وارو زندگي کان فراريت حاصل ڪرڻ لاءِ پنهنجي زندگي جو خاتمو آڻيندو آهي، جڏهن ته خودڪش حملي آور جي نظر ۾ هڪ مقصد هوندو آهي، جيڪو اسان جي نظر ۾ غلط هوندو آهي ۽ سندس نظر ۾ صحيح هوندو آهي. 
مفت ۾ برطانيه گهمڻ
 ڊاڪٽر مشتاق سومرو
اتر آئرلينڊ، ڏکڻ آئرلينڊ، ريپبلڪ آف آئر لينڊ، برطانيه وارو آئرلينڊ، آزاد آئرلينڊ، بيلفاسٽ ۾ دهشتگرديءَ جا واقعا، آئرلينڊ ۽ برطانيه جو پاڻ ۾ جهيڙو جيڪو صدين کان هلندڙ آهي. اهي سڀ ڳجهارتون سمجهڻ جيترون ڏکيون آهن، اوتريون ئي سوليون ۽ آسان پڻ آهن، شرط رڳو اهو آهي ته پس منظر جون ٻه چار بنيادي حقيقتون معلوم هجن. 
يورپ جا اڪثر ملڪ جيڪي زميني طور تي پاڻ ۾ ڳنڍيل آهن، جتي ختم ٿين ٿا ۽ سمنڊ تي ٿو پهچي وڃجي ته ان سمنڊ ۾ ٻه وڏا ٻيٽ آهن، هڪ ٻيٽ آهي برطانيه ۽ ٻيو ٻيٽ آهي آئرلينڊ جيڪي ٻئي جدا جدا آزاد ملڪ آهن. فرق رڳو اهو آهي ته آئرلينڊ جي ڪجهه زمين تي جيڪا 20 سيڪڙو کن هوندي، برطانيه وارن جو قبضو آهي ان ڪري ان حصي کي به UK (گڏيل بادشاهت) چيو ٿو وڃي. اهو حصو جيئن ته آئرلينڊ جي اتر ۾ موجود آهي، تنهنڪري ان کي ناردرن آئرلينڊ پڻ چئجي ٿو. اهڙيءَ طرح ناردرن آئر لينڊ کي UK جو هڪ صوبو پڻ چئي سگهون ٿا، جيتوڻيڪ اهو زميني طور آزاد آئرلينڊ سان ڳنڍيل آهي. اهڙيءَ طرح ناردرن آئرلينڊ آهي ته UK پر اهو اصل UK جي سر زمين سان ڳنڍيل ڪونهي، UK وارا به اتي حڪومت ڪرڻ لاءِ ٻيڙين يا هوائي جهازن ۾ چڙهي اتر آئرلينڊ ويندا آهن. ڇو ته UK ۽ آئرلينڊ جي وچ ۾ ٻه ٽي سؤ ميل سمنڊ اچي وڃي ٿو. ٻئي طرف UK وارو آئرلينڊ ۽ آزاد آئرلينڊ پاڻ ۾ زميني طور ڳنڍيل آهن، تنهنڪري اچ وڃ لاءِ بسون، ڪارون ۽ ٽرينون استعمال ٿين ٿيون. 
آزاد آئرلينڊ (ريپبلڪ آف آئرلينڊ) جي هڪ تمام ڏورانهين شهر ليٽر ڪينيءَ ۾ هڪ دفعي بس ذريعي وڃڻ جو اتفاق ٿيو. جنهن رستي سان بس کي وڃڻو هو سو تمام ڊگهو ٿئي ها پر ڊرائيور وقت بچائڻ لاءِ ڇا ڪيو جو شارٽ ڪٽ ڪري تقريباً 50 کن ڪلو ميٽر بس UK ۾ هلائي يعني اتر آئرلينڊ ۾ هلائي. ڊگهي سفر ڪري مون کي ڏاڍو ٿڪ هو سو سيٽ تي ئي ليٽي پيس ۽ ننڊ کڄي وئي. جڏهن اوچتو اک کُلي ته ٻاهر موجود شهرن ۽ ڳوٺن جو منظر ٿورو مختلف نظر آيو. آزاد آئرلينڊ ۾ پبلڪ ٽيليفون بوٿ گهڻو ڪري اتان جي سرڪاري فون ڪمپني Eircom آئرڪام جا هوندا آهن ۽ برطانيه ۾ B.T يعني برٽش ٽيليڪام جا بوٿ عام آهن. سو جتي ڪٿي BT جا بوٿ ڏسي حيرت پئي ٿي ۽ ڀرسان گذرندڙ ڪارن جون نمبر پليٽون پڻ تمام مختلف نظر آيون. اتي مون کي پڪ ٿي ته اهو آئرلينڊ ناهي پر UK آهي. 
سڀ کان وڌيڪ حيرت ان تي ٿي ته ڪٿي به بس کي روڪيو نه ويو ۽ مسافرن جا پاسپورٽ ۽ ويزا ڪٿي به چيڪ نه ڪيا ويا بلڪ مون کي ته ڪابه چيڪ پوسٽ نظر نه آئي، جنهن تي ڪابه پوليس يا بارڊر سيڪيورٽي فورس موجود هجي صرف هڪ ننڍڙو بورڊ نظر آيو جنهن تي ان ضلعي جو نالو لکيل هو يعني ”ڪائونٽي ڊائون“ جيڪو ضلعو UK واري آئرلينڊ ۾ موجود آهي. 
ڪافي سال پهرين UK واري آئرلينڊ جي شهر اوما ۾ آءِ آر اي (IRA) آئرش ريپبلڪن آرميءَ وارن بم جو هڪ زبردست ڌماڪو ڪيو هو، جنهن ۾ ڪئين ماڻهو مارجي ويا هئا. اسان واري بس اوما جي بس اڏي تي 7-5 منٽ بيٺي رهي ۽ اتي ماڻهو لاٿائين ۽ کنيائين. وچولي سائز جو هيءُ شهر ڪافي صاف ۽ سٿرو لڳي رهيو هو ۽ وچ شهر ۾ موجود ڪجهه عمارتون ڪافي خوبصورت لڳي رهيون هيون. اهڙيءَ طرح بنا ڀاڙي ۽ بنا ويزا ۽ پاسپورٽ جي اسان به UK گهمي آياسين ۽ شام جو وري ڊبلن ۾ پنهنجي گهر پهتاسين. 
آئرش نسل جا ماڻهو رنگ جا ڀورا آهن ۽ انگريزن جي ملڪ برطانيه جي پاڙي ۾ رهن ٿا ۽ انگريزي ٻولي ڳالهائين ٿا پر اصليت ۾ قطعي طور انگريز ناهن. هنن جي اصل زبان يعني آئرش ۽ انگريزيءَ ۾ تمام وڏو فرق آهي. مون کي ته آئرش ٻولي بروهي ٻوليءَ وانگر تمام ڏکي زبان لڳندي آهي. 
انگريزن سندن ملڪ کان هزارين ميل پري هندستان تي اچي حڪومت ڪئي سو پاڙي ۾ موجود آئرلينڊ سندن حوس اقتدار کان ڪيئن ٿي بچي سگهيو سو ڪئين جهيڙن ۽ جنگين کانپوءِ آئرلينڊ تي پڻ گهڻائي سال حڪومت ڪرڻ ۾ ڪامياب ويا. بلڪ ان جي هڪ حصي کي پنهنجي ملڪ ۾ شامل ڪري ڇڏيو اٿن. 
آئرلينڊ وارا وري وڙهي وڙهي پنهنجي زمين جو وڏو حصو ته آزاد ڪرائي ويا پر پنهنجي ٻولي نه بچائي سگهيا بلڪ هڪ لحاظ کان پاڻ به انگريز ٿي ويا. جيتوڻيڪ هنن جي پوڙهن سان ڪچهري ڪبي آهي ته انگريزن جي خلاف نفرت صاف جهلڪندي آهي پر هتان جي قومپرست جماعت ”شن فين“ ڪا خاص مقبول پارٽي ڪانه آهي ۽ عام ماڻهن ۾ هن پارٽيءَ لاءِ تاثرات سٺا ڪونه آهن. 
هتان جي حڪومت پنهنجي ٻوليءَ آئرش جنهن کي ”گيلڪ“ پڻ چون ٿا، کي بچائڻ لاءِ گهڻو ئي ناڻو خرچ ڪري رهي آهي پر نتيجو خاطر خواهه ڪونهي ڇو ته تقريباً سڀ ماڻهو ڳالهائڻ، لکڻ ۽ پڙهڻ ۾ انگريزيءَ جو استعمال ڪن ٿا. مڪمل آئرش ٻولي ڳالهائيندڙ ماڻهن جو ڳاڻيٽو ڪو ٻه ٽي هزار مس ٿيندو. عوامي ۽ ميڊيا جي سطح تي صرف ”ثواب خاطر“ ڪجهه لفظ آهن، جيڪي آئرش ٻوليءَ ۾ اچاري ۽ لِکي پنهنجو پاڻ کي خوش پيا ڪن. جهڙوڪ ”وزيراعظم“ لفظ کي ”ٽيشڪ“ چون. پوليس کي ”گارڊا“ چون، قومي اسيمبليءَ لاءِ آئرش ٻوليءَ جو لفظ ”ڊائل“ استعمال ڪن. 
انگريز وري دنيا جي ملڪن تي حڪومت ڪرڻ جو وسيع تجربو هجڻ ڪري آئرلينڊ جي ڪجهه حصي تي پنهنجو اقتدار اعليٰ ته قائم ڪري ويٺا آهن، پر ڏنڊي جي زور تي نه پر ميٺ ۽ محبت سان. آئرلينڊ جي ٻنهي حصن جي وچ ۾ سرحدون هتان جي اصل ماڻهن لاءِ ڄڻ ته بي معنيٰ آهن. ڪنهن ۾ آئرش کي يورپين يونين جو شهري هجڻ ڪري پوري برطانيه ۾ رهڻ ۽ ڪمائڻ جي کُلي اجازت آهي. آئرلينڊ جي گاديءَ جي هنڌ ڊبلن کان لنڊن اچ وڃ لاءِ روزانو ٽيهن کان مٿي اڏامون اچن ۽ وڃن ٿيون. 
پنهنجي زال کي هتي ڇڏي وڃ
 الطاف شيخ
(حصو ٻيو)
 
عوام مايوس ٿي چڪو هو. انهن ڏينهن ۾ ڪجهه ڪارخانن جا مالڪ، وڪيل، پروفيسر ۽ دانشور ٽولو ٺاهي ان وقت جي وزيراعظم سرونسٽن چرچل سان ملڻ پرائم منسٽر جي سرڪاري رهائشگاهه 10 ڊائوننگ اسٽريٽ پهتا. هنن وزيراعظم چرچل کي عوام جي مايوسين کان آگاهه ڪيو ۽ پڇيو ته ”جناب وزيراعظم! برطانيه جو ڇا مستقبل آهي. هرهڪ پنهنجو پاڻ کي غير محفوظ سمجهي رهيو آهي. “ اڌ ڪلاڪ تائين چرچل هنن سڀني جا خوف ۽ وسوسا خاموشيءَ سان ٻڌندو رهيو ۽ پنهنجي عادت مطابق هن جو سگار هن جي چپن تي رکيو رهيو. جڏهن هو سڀ ڪجهه ڳالهائي چڪا ته چرچل هنن کان پڇيو ته ”ڇا توهان جي ڪورٽن (عدالتن) ۾ ماڻهن کي انصاف ملي رهيو آهي؟“ هنن سڀني هائوڪار ۾ ڪنڌ ڌوڻيو ۽ چيو ”هائو! بلڪل ملي رهيو آهي. “ چرچل وات مان سگار ڪڍيو ۽ چيو ”منهنجا هم وطنو، وڃو ۽ عوام کي ٻڌائي ڇڏيو ته دشمن توهان تي ڪڏهن به حاوي نه ٿيندو. توهان سڪون سان رهو، شڪست ئي دشمن جو مقدر ٿيندي. “
سڄي دنيا ڏٺو ته برطانيه جيڪو لڳو ٿي ته هن جنگ ۾ هارائيندو ان کي سوڀ نصيب ٿي ۽ هٽلر کٽي کٽيل جنگ هارائي ويو. بهرحال ڏٺو وڃي ته جتي انصاف آهي، جتي غريب توڙي امير لاءِ ساڳيو قانون آهي ۽ نه رڳو قانون آهي پر ان قانون تي سختيءَ سان عمل ٿئي ٿو. ڪوبه ٻئي جي حق تي ڌاڙو نٿو هڻي اهو ملڪ ڪڏهن به برباد نٿو ٿئي. منهنجو هڪ ملئي شاگرد جيڪو هاڻ جهازن جو ڪئپٽن آهي، ان مٿين ڳالهه جو هڪ بيحد دلچسپ مثال ڏيندو آهي، جيڪا نصيحت آموز ڳالهه (جنهن کي ملئي زبان ۾ ”حڪايت“ سڏجي ٿو) هن ريت آهي. 
هڪ طوطو ۽ طوطي سڄو ڏينهن رزق جي ڳولا بعد شام جا پاڇا لڙڻ تي هاڻ هو پنهنجي گهر روانا ٿي رهيا هئا ته رستي تي رات ٿي وئي. اهڙي حالت ۾ هنن لاءِ پنهنجو سفر جاري رکڻ ممڪن نه هو ۽ هڪ جهنگل مان لنگهڻ وقت هنن اها رات اتي گذارڻ جو فيصلو ڪيو. هڪ ڊگهي وڻ جي چوٽيءَ تي هنن پنهنجو عارضي ٺڪاڻو ڳوليو. اتان هنن کي پنهنجي آسپاس جو نظارو ڪرڻ جو به سٺو وجهه مليو. ٿورو پريان هڪ اجڙيل وستيءَ کي ڏسي ٻئي پريشان ٿي ويا. طوطي سخت مونجهاري جي حالت ۾ طوطيءَ کان پڇيو ته خبر ناهي هن وستيءَ جي برباد ٿيڻ جو سبب ڇا آهي؟ ان تي طوطيءَ پنهنجي عقل موجب وراڻيس ته جنهن وستي جي ويجهو چٻرا اچي رهن ته ان جاءِ جو تباهه ٿيڻ مقدر بڻجيو وڃي. 
اڃا هو ان موضوع تي ڳالهه ڪري رهيا هئا ته هڪ چٻرو اڏامندو اچي هنن وٽ پهتو. هن طوطي ۽ طوطيءَ کان سندن موجودگيءَ جو سبب پڇيو. طوطي جواب ۾ ٻڌايس ته گهر ويندي رستي ۾ رات پئجي وئي ۽ اونداهه ۾ وڌيڪ اڏامڻ بدران هنن رات هتي ٽِڪڻ جو ارادو ڪيو آهي. صبح ٿيڻ سان هو ٻئي پنهنجي گهر روانا ٿي ويندا. 
چٻري پنهنجو تعارف ڪرائيندي هنن کي ٻڌايو ته هو هن ئي جهنگل جو رهواسي آهي. هڪ ميزبان جي حيثيت ۾ هن هنن ٻنهي جي چڱي خدمت چاڪري ڪئي. صبح ٿيڻ تي جڏهن طوطو ۽ طوطي پنهنجي منزل ڏي روانا ٿيڻ لڳا ته هنن اهو مناسب سمجهيو ته پنهنجي ميزبان چٻري سان الوداعي ملاقات ڪئي وڃي. چٻري سان ملي هاڻ جڏهن هو هلڻ لڳا ته چٻري طوطي کي چيو ته تون ته وڃي سگهين ٿو پر طوطيءَ کي پاڻ سان وٺي وڃي نٿو سگهين. اهو ٻڌي طوطي جا هوش خطا ٿي ويا ۽ احتجاج طور هن چيو ته اهو ڪيئن ٿو ٿي سگهي ته هو پنهنجي زال کي هتي ڇڏي وڃي. ان تي چٻري چيو ته طوطي ته هن جي زال آهي ۽ نه طوطي جي. پريشان طوطيءَ رڙيون ڪري چيو ته هوءَ ته طوطي جي زال آهي ۽ نه چٻري جي. 
چٻري ۽ طوطي جي وچ ۾ طوطيءَ جي متعلق اڃا بحث هلي رهيو هو ته ڀر واري اجڙيل وستيءَ سان تعلق رکڻ واري هڪ شخص جو اتان گذر ٿيو. چٻري رڙ ڪري ان همراهه کي پاڻ وٽ سڏيو ۽ عرض ڪيو ته هو هن جي ۽ طوطي جي وچ ۾ هلندڙ جهيڙي جو فيصلو ڪري. هو همراهه خوشيءَ سان راضي ٿي ويو ۽ ٻنهي ڌرين کان بيان ورتو ۽ پوءِ طوطيءَ کان پڇڻ تي هن سڄو قصو ٻڌايو ۽ قسم نامي تي چيو ته هوءَ ته طوطي جي ئي زال آهي ۽ هن جو چٻري سان ڪنهن به قسم جو واسطو يا ڪو تعلق ناهي. 
هن شخص ٽنهي جي ڳالهه ٻڌڻ بعد فيصلو ٻڌايو ته طوطِي طوطي جي نه پر چٻري جي زال آهي ۽ طوطي کي هتان هڪدم هليو وڃڻ جو حڪم ڏنو. ان تي طوطو اوڇنگارون ڏئي رئڻ لڳو پر هن جي هڪ به نه ٻڌي وئي. مايوسيءَ جي حالت ۾ جڏهن هو گهر ڏي روانو ٿيڻ لاءِ اڏامڻ لڳو ته چٻري هن کي روڪيو ۽ چيو ته پنهنجي طوطيءَ کي به پاڻ سان وٺي وڃ. ان تي طوطو خوش ٿي چٻري ڏي حيرت مان ڏٺو. چٻري ٻنهي کي مخاطب ٿيندي چيو ته ياد رکو ته وستيون يا ملڪ چٻرن ڪري نٿا نابود ٿين پر اهي ناانصافيءَ ڪري تباهه ٿين ٿا. 
اُتساهه فقط ٻارن وٽ وڃي بچيو آهي
 وينگس
 
لڳي ٿو ته اسان جي دنيا تبديل ٿيڻي ناهي، هڪ اهڙي دنيا جنهن اندر  ننڍڙو حلقو چاهي ٿو ته ڪجهه بهتري ٿي سگهي پر هي سڀ ممڪن ڏسڻ ۾ نه پيو اچي. اهي سڀئي لالچي ماڻهو پنهنجي حفاظت لاءِ مذهبي ديوار کان وٺي قوميت جي ديوار تائين مختلف مضبوط ديوارون جوڙي ويٺا آهن جن کي پار ڪرڻ اسان جي لاءِ دشوار ٿي پيو آهي، جيڪڏهن اسان مان ڪو ڪا خوبصورت غلطي ڪري انهي ديوار کي ڀورا ڀورا ڪرڻ جي ڪوشش ڪري ٿو ته اهو ڏوهاري ٺهرايو وڃي ٿو. 
نئين سال جي شروعات دوران منهنجي دوست اي –ميل ڪئي ۽ ان هي مٿيون بحث ڪيو. ان سان گڏوگڏ هن مون کي صلاح ڏني ته تون وٽ ٻه سمونڊ آهن،  نئين سال جي شروعات تون وڃي اتي ڪر! پهرين مون کي ڪا ڳالهه سمجهه ۾ نه آئي. خير! ان مون کي ايم جناح تي ٿيل 28 ڊسمبر جي ڌماڪي کان پوءِ آيل تباهي جو سمنڊ ۽ ڪراچي ۾ اڳ ئي موجود پاڻي جي سمنڊ ڏانهن اشارو ڪيو هو. پاڪستان کان ٻاهر ويٺلن جي نظر ۾ هتان جا مسئلا مختلف ڏسڻ ۾ اچي رهيا آهن، ۽ اسان جيڪي انهن مسئلن جي بٺي ۾ پاڻ سڙي رهيا آهيون اسان وٽ مسئلن کي سمجهڻ ۽ جاچڻ جو رخ انتهائي  مختلف نوعيت جو آهي. پراڻي ۽ نئين  سال جي آمد ۽ الوداعي هڪ ڀيرو ٻيهر ساڳين رٽيل پٽيل مسئلن سان ٿي آهي. ڪڏهن ڪڏهن هن نظام کي پاتال ۾ ڦٽو ڪرڻ جو جيءُ چوندو آهي. هڪ اهڙو نظام جنهن صرف انسانن کي وحشي جانور جيان ڳڙڪايو آهي. 
آخر ڪهڙين اُميدن ۽ خواهشن سان هن سال جي شروعات ڪجي جتي هر بوگس ديوار حساس نظرين ۽ آسماني نظرين جي رنگ سان رنڱيل هجي. انسان هر شيءِ تان هٿ کڻي سگهي ٿو پر جيڪا شيءِ ان کي  سُتيءَ ۾ ملي هجي ان کان  نفسياتي طور تي ڇوٽڪارو ملڻ مشڪل آهي ۽ جيڪي انسان ڇوٽڪارو حاصل ڪري وٺندا آهن شايد اهي انهي دور جا پنهنجي پَرَ ۾ هيرو هوندا آهن. اسان وٽ الميو هي آ جو پاڻ وٽ هاڻي اهي هيرو ناهن رهيا. اسان نئين سال جي شروعات ڀل اُميدن سان ڪريون جيستائين انهن اميدن جي درست نمائندگي ڪندڙ ڪو هيرو نه آهي. 
دنيا هڪ اهڙي ماڳ ڏانهن وڌي رهي آهي جنهن ماڳ جي اڳواڻي اهي لالچي ماڻهو ڪري رهيا آهن جن پنهنجن بدصورت چهرن مٿان مهذب پڻي جا ماسڪ پاتا آهن. جنهن جو پهريون مثال عالمي سياست تي ويٺل خوفناڪ چهرن جو آهي. ڳالهه سادي آهي ته نائين اليون کانپوءِ اسان جتي بيٺل هياسين اتي جو اتي بيٺل آهيون، جتي ڪا به تبديلي ناهي آئي. صدر اوباما نئين سال جي شروعات هڪ ٻئي ڪوڙ سان ڪئي آهي. اسان کي چڱي ڄاڻ آهي ته هو غاصب قوتن  جي ايمانداري سان نوڪري ڪري رهيو آهي ۽ پنهنجي نوڪري کي پڪي ڪرڻ لاءِ تاريخ جي هيروز جي ڳالهه ڪري سندن روح کي زخمي ڪري رهيو آهي. 
هي اميدون يتيمن جيان هڪ مهيني کان ٻئي مهيني تائين سفر ڪندي ڪندي وري ٻئي ايندڙ نئين سال ۾ پير رکنديون. انهن يتيم اميدين جي اهميت کوٽي سڪي جهڙي آهي. هي هڪ نااميدي ناهي پر سچ آهي ته اسان جي دنيا جي ڪناري تي نه ڪو ناکئو آهي ۽ نه ئي ڪا ٻيڙي آهي،  جنهن جي ذريعي مظلوم ۽ يتيم عوام بوگس نظام مان ڇوٽڪارو حاصل ڪري سگهي. جيڪڏهن هي غلط آهي ته پوءِ تاريخ جي دورن اندر جهاتي پائي ڏسو جتي هر دور ۾ ويڙهه ٿيندي رهي آهي خراب روحن ۽ پاڪ روحن وچ ۾. اڄڪلهه اسان وٽ پاڪ روح به ڏسڻ ۾ نه پيا اچن. بقول هڪ يورپي ڪالم نگار جي ته اسان تاريخ جي بدترين دور اندر هلون پيا.  هڪ بدترين دور جي آمد پراڻين اميدن ۽ پراڻن سياسي نظرين سان ڪيون پيا. ڇا ڪامياب ٿينداسين؟ اميد گهٽ آهي ته اسان جي حصي ۾ ڪاميابي جلدي اچي. پر هڪ ڀيرو ٻيهر يقين جڙي ٿو انهي يقين کي جڙڻ ۾ دنيا جي ڪنهن به نظريي يا ڏاهي جي بحث ڪردار ادا ناهي ڪيو. پر هن يقين کي جڙڻ ۾ ننڍڙن ٻارن جو ڪردار آهي. مستقبل جي اميد اُهي ئي آهن. 
ڪڏهن ڪڏهن ٻار وڏن جون الجهيل گتيون سلجهائي ويندا آهن. ۽ وري هڪ نئين سگهه ڏئي ويندا آهن. بقول هلينا جي ته،
اي يسوع!
مان اڄ ڪا به شڪايت نه ڪندس،
ها! اڄ ڪو به جهيڙو نه ڪندس،
نه ئي مان ناراض ٿيندس،
پر مان شڪر گذار آهيان،
جو تون اسان جي جهول  ۾ ٻارن جي روپ ۾ ستارا ڏنا آهن،
مون کي خبر ناهي،
آسمان جا ستارا ڪيئن آهن؟
ڇا اهي ائين ئي آهن جيئن اسان کي ڏسڻ ۾ اچي رهيا آهن؟
مون کي پڪ آهي ته،
اسان جي گهرن ۾ رهندڙ ٻارن جي روپ ۾ ستارا،
اسان جي لاءِ ننڍڙا فرشتا آهن،
جيڪي هر موڙ تي اسان کي نئين سگهه ۽ اتساهه آڇين ٿا،
ها! تون اسان کي ڇا نه ڏنو هجي؟
هر سور ۽ هر پيڙا،
انهن فرشتن آڏو گم ٿي وڃي،
مان شڪر گذار آهيان،
جو تون اسان جي دنيا ۾ هي ننڍڙا  فرشتا ڏنا. 
اهڙو ئي اتساهه انهن ٻارن هڪ ڀيرو ٻيهر ڏنو آهي هڪ نئين سفر ڏانهن ۽ هڪ نئين خواب ڏانهن جتي ناانصافي ۽ لالچي ماڻهن کي للڪاري سگهجي ٿو انهي وقت جڏهن اسان پنهنجي اندر ۾ اتساهه کي مرڻ نه ڏيون ۽ اهو اتساهه جو ٻارن ۾ موجود آهي. شل! هي اتساهه ڪڏهن وقت جي بي رحمي تي قربان نه ٿي وڃي. اسان جا ٻار اسان کي اتساهه ڏيندڙ آهن ڇا اسان انهن جي معصوم دنيا کي تحفظ ڏئي سگهنداسين ۽ انهن جي يقين کي بچائي سهگنداسين؟
ادب جي واڌاري ۽ ترقيءَ ۾ ترجمي جو ڪردار
ولي رام ولڀ
For ages an alliance sweet
Has bound the poets to each other. . . 
اليگزينڊر پـُـشڪن جا چيل اهي مشهور لفظ مڪمل طور تي نظم ۽ نثر جي مترجمن تي پورا لهن ٿا. ادب جو ترجمو، ثقافتن جي وچ ۾ Mass Media جي بنيادي فارمس مان هڪ آهي. اهو فارم ايڏو بنيادي ۽ ايترو قديم آهي، جيترو خود ثقافتون. تنهن ڪري ثقافت جي اسرڻ سان ئي ترجمي جي ضرورت ٿيندي آهي. جهڙي طرح ماڻهو اڪيلو جيئرو نٿو رهي سگهي، اهڙي طرح ثقافت به اڪيلي سـِـر اسري نٿي سگهي. 13 صديءَ جي آرمينيائي نامينلسٽ فيلسوف واگرام رُبوهي (Vagram Rabuhi) لکيو هو: "آدم جو وجود تڏهن هو، جڏهن سموري آدم ذات جو وجود به نه هو. " حقيقت ۾ خبر ناهي ته آدم جو ڪو وجود به هو پر جيڪڏهن هو به کڻي ته هو اڪيلو رهي نه سگهيو هوندو. انهيءَ جو اهو ڪارڻ ناهي ڇا ته مصنفن بائيبل جي آکاڻين ۾، آدم لاءِ حوا کي جنم ڏنو؟
ڪميونيڪيشن انسان جي سڀ کان اهم ۽ طاقتور ضرورتن مان هڪ آهي. اها سندس فطرت جو حصو آهي. سماج جي ترقي، ماڻهن ۽ ثقافتن وچ ۾ ڪميونيڪيشن جي گهرائيءَ ۾ پنهنجي اظهار جي راهه ڳولي آهي. هن دؤر کي عام طور تي ٽيڪنالاجيءَ جو ترقي يافته دؤر چئجي ٿو. هن وقت تائين، طبعيات جي ماهرن ۽ گيتڪارن جي وچ ۾ بحث مباحثي جو ڪو سلسلو نه ٿيو آهي. جيتوڻيڪ سائنس ۽ ٽيڪنالاجي حقيقت ۾ هن موجوده دنيا ۾ ڏاڍي ترقي ڪئي آهي. "ٽيڪنالاجيءَ جي دؤر" جي اصطلاح لاءِ Johannes Becher لکيو آهي ته: "اهو هن دؤر جي بنيادي تاريخي ڪردار سان ميل نٿو کائي، تنهن ڪري انهيءَ کي "انسان جو دور" چوڻ گهرجي. ٽيڪنالاجيءَ جي ترقيءَ سان ڪلچر پنهنجي سرزمين کان وانجهجي نٿو وڃي پر پاڻ اُن جي اهميت وڌيو وڃي. ڪلچر ماڻهن جي اخلاقي صورتحال آهي ۽ اسان کي سـُـڌ آهي ته اخلاقيات ۽ ترقي يافته ٽيڪنالاجيءَ جو ميل ڪهڙا ڏکوئيندڙ نتيجا آڻيندو/آڻي رهيو آهي. "
مترجم نه رڳو مختلف ٻولين جي ادب کي هڪ ٻئي جي ويجهو آڻي ٿو ۽ هڪ قوم جي ثقافت جي حاصلات کي ٻي قوم جي ثقافتي خزاني سان شناسائي ڪرائي ٿو ۽ پڙهندڙن تائين ادب جي رسائي ڪرائي ٿو، بلڪه انسان جي خاطر جدوجهد ۾، انساني اخلاقيات کي نئون موڙ ڏيڻ ۾ حصو وٺي ٿو. (Kornei Chukovsky) لکي ٿو ته: "وار اينڊ پيس" جي اڀياس سان اکين جو رنگ نٿو بدلجي ۽ نه ئي چپن جي بناوٽ ۾ فرق ٿو اچي، بلڪه ڪتابن جي اڀياس سان خود انساني بناوت نئين سر ٿئي ٿي ۽ انساني رت ۽ مهانڊا به مٽجي ويندا آهن. . . "
اهي عنايتون مترجمن جي وسيلي سان حاصل ٿينديون آهن، جن جي ڪاوشن سان "وار اينڊ پيس" جهڙا ڪتاب نه رڳو هڪ ٻوليءَ ۾ هڪ قوم لاءِ آهن بلڪه دنيا جي ڪيترين ئي ٻولين ۾، دنيا جي ڪيترن ئي ماڻهن لاءِ آهن ۽ اهو ٻڌائڻ ۾ ڪا شرم جي ڳالهه ناهي ته دنيا جي هر ادب ۾ هومر، دانتي، شيڪسپيئر، گوئٽي، دوستو وسڪي، لوشون، نظامي، خيام، ڪاليداس ۽ ٽئگور لاءِ جڳهه آهي ۽ دنيا جي هر ٻوليءَ ۾ الف ليليٰ دلچسپيءَ سان پڙهيو ويندو آهي، نه رڳو اهڙن عالمي شاهڪارن لا”، بلڪه انهن تخليقي شاهڪارن لاءِ به جڳهه آهي، جيڪي ادب ۽ ڏاهپ جا مثال آهن. اهي سولائيءَ سان ٻين ٻولين جي ادب ۾ جڳهه پيدا ڪري وٺندا آهن ۽ اتي جي اصلوڪي ادب جو حصو بڻجي ويندا آهن. عمر خيام جون رباعيون انگريزيءَ ۾ فٽز جيرالڊ جي ترجمي سان ڄاتيون وينديون آهن. الف ليليٰ جو انگريزي ۾ ترجمو رچرڊ برٽن A Thousand and One Night جي عنوان سان ڪيو آهي. ڪنهن کي انڪار ٿي سگهي ٿو ته انگريزيءَ جو اصلي شاهڪار ناهي. "ڊاڪٽر زوواگو" جو ناول نگار نوبل انعام يافته بورس پيسترنڪ جڏهن حڪومت جي پابندين جي ڪري تخليقي ڪم نه ڪري سگهيو ته هن شيڪسپيئر جي ڊرامن جو روسيءَ ۾ ترجمو ڪيو، جن لاءِ چيو وڃي ٿو ته اهي پڙهي اصلوڪي هئڻ جو گمان ٿئي ٿو. 
"شاعري، تاريخ کان وڌيڪ فيلسوفاڻي ۽ اهميت جوڳي آهي، ڇو ته اها ڪائنات بلڪه ڪيترن ئي آسماننّ تان پردو کڻي ٿي، جڏهن ته تاريخ ماڻهن جي احوالن سان ڀري پيئي آهي. "
ارسطوءَ جا اهي لفظ شاعريءَ جي باري ۾ آهن، پر اهي لفظ عام ادب تي پڻ پورا لهن ٿا. ادبي تخليق- شاعري، ناٽڪ، ڪهاڻي، ڪلا، تاريخ کان انهيءَ ڪري وڏي حيثيت رکن ٿا، جو اهي تاريخ جا عڪس آهن ۽ مخصوص لفظن جي پيرائي ۾ هڪ اهڙي اپٽار آهن، جا انهن کي آفاقي بنائي ٿي. 
شيڪسپيئر جو رچرڊ II نه رڳو انگلنڊ جي پنڌرهين صديءَ جي زندگيءَ جو هڪ ٽـُـڪرو آهي، جنهن ۾ انگلنڊ جي رسم و رواج جو اولڙو آهي ۽ انهيءَ زماني جي ڏسندڙن لاءِ لکيو ويو هو، بلڪه انهيءَ کان قطع نظر، اهو ناٽڪ، دٻاءَ ۾ آيل ڪردار ۽ ڪردارن جي خواهشن جو اڀياس آهي، جيڪي انسان جو بنياد آهن، پوءِ ڀلي کڻي اِهو ڪهڙو به دور يا ڪلچر سان واسطو ڇو نه رکندو هجي. "شاهنامو" به اهڙي طرح هڪ جيئرو جاڳندو شاهڪار آهي جو اڄ به اوڀر توڙي اولهه جي پڙهندڙن جي لاءِ دلچسپيءَ جو سبب آهي، انهيءَ جو ڪارڻ نه ان جي تاريخي واقعن جون پيچيدگيون ۽ نه ئي ايراني ڪلچر جي تفصيل ۽ وسيع بياني آهي بلڪه فردوسيءَ جو شاعراڻو ڪمال آهي، جنهن رستم، سهراب ۽ ٻين سورمن کي اسان لاءِ اڄ به زندگي ۽ معنيٰ بخشي آهي. 
ادب جي انهيءَ صلاحيت کي آفاقيت (Universality) چئجي ٿو. آفاقي هئڻ جي ڪارڻ، ساوتريءَ جي پاڻ ارپڻ واري جذبي ۽ همت مان هندوستان جي عورت کي سمجهي سگهجي ٿو. شيڪسپيئر جون آفاقي انساني صلاحيتون جڏهن فرانس جي اسٽيج تي فرينچ گفتگو ۾ پيش ٿينديون آهن ته کين سهيوڳي انگلنڊ کي وڌيڪ سجمهڻ ۾ آساني ٿئي ٿي. 
مغربي ڪلچر يوناني ڪلچر تي بيٺل آهي، جو يورپ ۾ عربي افريقا جي رستي يوناني ٻوليءَ جي ذريعي نه بلڪه لاطيني جي ذريعي آيو. اڄ اسان ائشيلس (Aeschylus)، پلئٽو (Plato) ۽ سيفو (Saifu) جا ادبي ڪارناما ائين مڃيو ويٺا آهيون، ڄڻ اسان جي پنهنجي زبان ۾ هجن، جن کان چڱي طرح واقف هجون. انهيءَ لحاظ کان، ڪنهن ٻوليءَ جو ادبي سرمايو نه رڳو ان جي اصلوڪين تخليقي تحريرن تي بيٺل آهي، بلڪه غير ملڪي ۽ ٻين ٻولين جي ترجمي تي آهي. دنيا جون زرخيز ۽ ترقي يافته ٻوليون، انگريزي، فرانسيسي، اسپيني، جرمن، روسي يا اٽالين وغيره رڳو پنهنجي تخليقي ادب ۽ مقامي تحريرن جي ڪري اڳڀريون ناهن، بلڪه دنيا جي ادب کي پاڻ ۾ سموئڻ جي ڪري اُتم آهن. رومن لٽريچر کي اينگلو سئڪسن ۾ ترجمو ڪيو ويو ۽ بعد ۾ جديد انگريزيءَ ۾، نه ته روم جي زوال کانپو”، انهن جي تهذيب جو خاتمو ٿي وڃي ها. انگريزي نثر جي زبان، جا تمدن جي زبان آهي، ايلزبيٿ اول ۽ جيمس جي دورن ۾ مترجمن سنواري، فيلسوفن جي فڪر و نظر جو ترجمو ڪري، لبرل سوچ کي اڳتي وڌايو. ترجمن جي وسيلي بحرِ روم جي رهاڪن جا خيال يورپ تائين پهتا ۽ پوءِ ارڙهين صديءَ ۾ انگلنڊ ۽ هالنڊ جي نون بورجوائي (Dialects) فيلسوفاڻن نظرين ۽ ترقي پسند تحريڪن ڏکڻ جو رُخ ڪيو. اهو ڪم گهڻو ڪري فرانسيسي مترجمن ڪيو، جنهن ڪري فرانس ۾ انقلاب آيو، جيڪو آمريڪي انقلاب جو پيش خيمو بنيو. 
ڪو به ترجمو تخليقي تحرير وانگي وفادار ۽ سچو تڏهن آهي، جڏهن اهو Rational هجي. هيگل مطابق “What is real is rational What is rational is real. ” ۽ فن ان مهل مريو وڃي، جڏهن منجهس اثر ڪرڻ جي قوت ختم ٿي ويندي آهي. 
ائين به ٿيندو آهي ته اهڙن ڪتابن جا ترجما ڪيا ويندا آهن، جيڪي خود سٺا نه هوندا آهن ۽ پڙهندڙن جي اخلاقي صحت لاءِ هاڃيڪار ثابت ٿيندا آهن. اهڙا ترجما پنهنجي جاءِ پيدا نه ڪندا آهن. زبان خود ڪڏهن به زهريلي نٿي ٿي سگهي
۽ جيڪڏهن ڪنهن خراب ۽ زهريلو ڪتاب لکيو آهي ته اهو پاڻمرادو عام طرح زبان، ادب ۽ فن جي حدن کان ٻاهر رهندو. خاص ڪري اهڙن ترجمن لاءِ ڪنهن خاص طرح ٺيڪ چيو آهي:
"ڪي ترجما مختصر طور تي لاطيني لفظ Translatio جي ذريعي سمجهايا ويندا آهن، جنهن جي اصل معنيٰ آهي: لاش کي هڪ قبر مان ڪڍي، ٻي قبر ۾ منتقل ڪرڻ. ”
ترجمو ڪندڙ ماهرن لاءِ ترجمو ڪرڻ تخليقي عمل مان گذرڻ برابر آهي. ڪن هالو چالو مترجمن جي اها بدنصيبي آهي ته اهي Copiest آهن ۽ جيتوڻيڪ ترجمو ڪرڻ هميشه تخليقي عمل رهيو آهي، جنهن جو دليل اهو ڏيڻو پوندو آهي ته ترجمي جو فن، تخليقي عمل جو هڪ مٿانهون فارم آهي. 
ادبي ترجمي جو ڪم جيڏو اهم آهي، ان کان گهڻو وڌيڪ ڏکيو به آهي. هڪ ٻوليءَ ڳالهائيندڙن جا فڪري لاڙا، ٻي ٻولي ڳالهائيندڙن جي اندازِ فڪر کان ڪافي حد تائين مختلف ٿيندا آهن ۽ نه رڳو فڪري لاڙا مختلف ٿيندا آهن بلڪه اندازِ بيان به مختلف هوندا آهن. اهڙي صورت ۾ مترجم کي ڪيترن ئي قسمن جي آزمائشن مان گذرڻو پوندو آهي. 
Powel Toper جي هڪ مضمون ۾ تازي لٽرري انسائيڪلو پيڊيا جـُـلد 5 جي حوالي سان ترجمي جي جيڪا وصف بيان ڪئي ويئي آهي، اها هيئن آهي ته:
A form of creative literary work in the process of which work existing in one language is recreated in another. mutee.rahman@isra.edu.pk
https://isra.edu.pk
جهڙي طرح ترجمو هڪ تخليقي ڪم آهي ۽ مترجم هڪ تخليق ڪار آهي. اهڙي طرح هو پنهنجي قومي ثقافت ۾ هڪ سرگرمِ عمل ڪارڪن جي حيثيت رکي ٿو. مترجم پنهنجي قوم جي ثقافت کي نئون موڙ ڏيڻ ۾ هڪ اهم ڪردار ادا ڪري ٿو، جيتوڻيڪ سندس ڪردار تخليق ڪار کان گهٽ محسوس ڪيو ويندو آهي. هڪ ڪتاب جيڪو شاهڪار ثابت ٿئي ٿو، ٻين زبانن ۾ ترجمو ڪيو وڃي ٿو ته تخليق ڪار جي نالي کي شهرت ملي ٿي، جڏهن ته مترجم هميشه پنهنجي ادب جي دائري ۾ پس منظر ۾ رهي ٿو. سندس ڪردار ساڳيءَ طرح هڪ ئي ادب تائين محدود رهي ٿو پر ساڳئي وقت انهيءَ ڳالهه کان ڪير ٿو انڪار ڪري سگهي ته مترجم جي مهربانيءَ سان دنيا جي ادب جي ترقي جاري آهي. 
تخليقي يا ترجمو ڪيل شاهڪار انسان جي روحاني نظر جي گهرائي جي لحاظ کان ٻن حصن ۾ ورهايل ناهن، جيئن عام خيال آهي. روحاني عمل ۾ سيڪنڊ ريٽ يا سيڪنڊ گريڊ جهڙي ڪا شيءِ نه ٿيندي آهي. تخليقي ۽ ترجمو ڪيل ادب، روحاني عمل جا ٻه دائرا آهن، جيڪي هڪ ٻئي سان ڳنڍيل آهن ۽ هڪ ٻئي ۾ جذب آهن. 
ڪٿي پڙهيو هئم ته ويجهڙائيءَ ۾ ويهارو ورهيه اڳ، شيڪسپيئر اٺ لک ماڻهن جي گذر سفر جو وسيلو آهي، جن ۾ تنقيد نگار، اداڪار، محقق ۽ مترجم شامل آهن پر سڌي يا اڻ سڌي طرح ربيلائيز، سر وانتيز ۽ ٽالسٽاءِ سان وابسته، ان کان به وڌيڪ هوندا. گذريل دؤر ۾، روس ۾ مترجمن کي خاص ترجمي جي فن جي تعليم ڏني ويندي هئي ۽ اُتان جي سماجي زندگيءَ ۾ مترجم معاشي لحاظ کان خوشحال ترين طبقي سان تعلق رکي ٿو. جڏهن اسان اهو چئون ٿا ته مترجم ادب کي مالا مال ڪري ٿو، تڏهن اسان کي اهو به سمجهڻو پوندو ته سڀ کان پهرين مترجم کي عزت دار بنايون ۽ کيس ماني ڳڀي جي ڳڻتي کان آجو ڪريون. 
ڪنهن به ملڪ جي عام ماڻهوءَ جي اخلاقي ۽ روحاني سطح جيتري مٿانهين هوندي، سندس زندگيءَ ۾ ڪتابن جو دخل اوترو ئي وڌيڪ هوندو. انهيءَ لحاظ کان هر زبان ۾ ادبي ترجمن کي خاص اهميت حاصل رهي آهي. ايذرا  پائونڊ مطابق: "جيڪو دور تخليقي ادب جي لحاظ کان عظيم هوندو آهي، اهو ترجمن جي لحاظ کان به عظيم ٿئي ٿو. " اها عظمت، سنڌي ادب جي موجوده تخليقي دؤر ۽ ادبي ترجمن جي دور تي لاڳو ٿئي ٿي يا نه، انهيءَ تي بحث ناهي پر جيتري قدر سنڌي ادب ۾ ترجمو ڪيل ادب جي واڌاري جو سوال آهي ته آئون بنا هٻڪ جي چئي سگهان ٿو ته سنڌي ادب جي تخليقي دور کي وڌ کان وڌ ادبي صلاحيتون ادا ڪرڻ ۾ ادبي ترجمن جو وڏو هٿ آهي، جنهن جو ثبوت اهو آهي ته اسان جي سنڌي ادب جي شروعات ئي ترجمن سان ٿي ۽ انهن  ترجمن مان اُتساهه وٺي اڄ اسان جو ادب اُتي بيٺو آهي، جنهن لاءِ اسان پنهنجي ادب کي دنيا جي وڏين ٻولين جي ادب سان ڀيٽ ڪرڻ جي همت ڪريون ٿا. 
نئون سال، نيون اميدون
انهن کي ٻڌايو ته ڊسمبر هليو ويو
 جئه پرڪاش موراڻي
 jai@gmail.com
 نئون سال آيو آهي، نت نوان نياپا، نت نوان خيال، نت نوان خدشا ۽ نت نوان خطرا کڻي. اسان هڪ اهڙي ملڪ ۾ جِي رهيا آهيون جيڪو اڻٿيڻين جو ڏيهه آهي، هن ملڪ ۾ ڪنهن به وقت ڪجهه به ٿي سگهي ٿو. هتي اهو به ٿي ويندو آهي جيڪو عام طور تي ناممڪن لڳندو آهي ۽ اهو وري هرگز ناهي ٿيندو جيڪو ٿيڻ جي اسان کي اميد هوندي آهي. 
هن ديس جي ڪهڙي ڳالهه ڪجي جتي دوستيون دشمنيون ٿيندي دير نٿي لڳي ۽ وري اوچتو ئي اوچتو دشمن دل گهريا دوست ٿي وڃن ته به اوهان حيران نه ٿجو. 
هڪ اهڙو ديس جتي ڪابه ڳالهه حرف آخر نه هجي، اقتدار ئي اصل منزل هجي، انهن لاءِ به جيڪي اٽي لٽي ۽ اجهي جا واعدا ڪري عوام جي ووٽن جي ونجهه سان جمهوريت جي ٻيڙي پار لڳائڻ جو وچن ڪري آيا هجن ۽ انهن لاءِ به جن کي منزل نه رڳو رهنما گهرجي. انهن لاءِ به اقتدار ئي سڀ ڪجهه آهي، جيڪي شينهن جي روپ ۾ ڪڏهن امير ٿي ويندا آهن ۽ ڪڏهن وري جتي وس نه پڄي اتي ڀڄڻ ڪم وريام جو واري چوڻي تي عمل ڪندي به دير نه ڪندا آهن، اقتدار انهن جي به منزل آهي، جيڪي ڪتابي ڳالهيون ڪندي تيل جي پرمٽن جون ڪهاڻيون سڻائڻ لڳندا آهن ۽ انهن کي به سپنن ۾ ڪرسي ئي ڏسڻ ۾ ايندي آهي، جن کي ڪو گهر ڀاتي به ووٽ ڏيڻ لاءِ تيار ناهي هوندو. هتي جيڪو ڏاڍو آهي اهو جنهن سان وڻي ڏاڍي ڪري ۽ جيڪو پڪو آهي ان کي اجازت آهي ته نڪ جي پڪائي ڪري. سچ کي ڪوڙ چئو ۽ ايترا ڀيرا چئو جو اهو اوهان جي ڀرپاسي ۾ ويٺل سمورن کي ڪوڙ لڳي ۽ ڪوڙ کي ايترا ڀيرا ورجايو جو جنهن سان اهو سچ وهيو هجي ان کي به پنهنجي عقل تي شڪ ٿيڻ لڳي. هن ملڪ ۾ نئين سال کان اميد ڪجي به ته ڪهڙي. نئون سال ايندو آهي ته ماڻهن کي ڪجهه بهتر ٿيڻ جي اميد ٿيندي آهي، هتي ته قصو ئي ڪوتاهه لڳو پيو آهي، ڪهڙي ڪهڙي بهتري جي اميد ڪجي. 
ملڪن جون تقديرون سياستدان بدلائيندا آهن پر جنهن ملڪ ۾ سياست جو سفر ئي منافقت جي ٻيڙي ۾ طئي ٿئي، هرڪو ٻئي جا پير ڪڍڻ ۽ پنهنجا کيسا ڀرڻ جي جستجو ۾ لڳل هجي، هرهڪ کي ”جهولي ڀري وٺون، وري خبر ناهي موقعو ملي يا نه ملي“ جي آنڌ مانڌ هجي، عوام لاءِ اميد جو آستان هجڻ بدران انهن جون اوطاقون دڪان بڻجي وڃن، جتي نوڪرين جون ديڳون پچن، بدلين جا واڪ لڳن، مقررين جا اگهه طئه ٿين ته پوءِ اميدن جو ترهو تري به ته ڪيئن، اهو ته وڃي تر وٺندو. 
جتي ملڪن جي قسمتن جا مالڪ پنهنجي قسمت چمڪائڻ ۾ لڳا پيا هجن ۽ هرطرف يا ڦٻئون جا نعرا لڳن ته پوءِ آسرو ڪنهن جو ڪجي. جيڪي اقتداري ايوانن کان ٻاهر هجن اهي ڦال وجهائيندا ۽ طوطا پڇائيندا ڦرن ته ڪڏهن ٿو سڻائو واءُ لڳي، ڪڏهن ٿي اسٽيبلشمينٽ جي مٿن اک ٻڏي، ڪڏهن ٿا ايوانن جي اوٽ ۾ ويٺل اصلوڪا محبوب دل جي درن جون تاڪيون کولي سندن آجيان ڪن. اهي حڪمران جي هر عمل کي بلڪل غلط ثابت ڪرڻ لاءِ سمورا دليل دل تي لکي، سمورا ثبوت ساڻ کڻي ميڊيا جي مهندارن جي اڳيان پويان پيا ڦرندا آهن. جتي اپوزيشن جو مطلب ئي اهو هجي ته اوهان رڳو سيٽ تان کسڪو ته اسان جو ڪپڙو اڳئي اتي رکيو پيو هوندو. ان حالت ۾ ڪير صحيح ڪير غلط جو حساب ڪيئن ڪجي. جڏهن سڀني جا هٿ ٻُڏيءَ جا ٻيڻا ڪندي سڻڀا ٿيل هجن ته پوءِ نڪ جي پڪائي ڪندي ٻين تي الزام هڻندڙن سان ڇا ڪجي، اهو به هڪ وڏو سوال بڻجيو وڃي ٿو. 
انصاف جا در اميدن ۽ آسرن لاءِ آخري منزل هوندا آهن. هتي انهن درن تان به چونڊ ماڻهن کي انصاف جي خيرات ملي ۽ باقي لڏي لاءِ آڱوٺي جو نشانو هجي ته پوءِ وڃجي ته ڪيڏانهن وڃجي. انصاف جا رکوالا پاڻ جيڪو ڪن اهو حق ۽ سچ، ساڳئي ڪار ڪي ٻيا ڪن ته انصاف جو ڏنڊو بلند ٿيو ايڏي ته زور سان اچي مٿي تي لڳي جو ساهه کڻڻ جي به ڀيڻي نه رهي. ان تي اهو به چيو وڃي ٿو ته جيڪڏهن ڪڇندين ته ڪافر ٿيندين، ڪنهن کي دانهن به ناهي ڏيڻي، مِٺي به ماٺ ته مُٺي به ماٺ رهڻو آهي، پوءِ آخر ڪجي ڇا؟ هاڻي ان انصاف جي آسري تي ملڪ هلائجي ته پوءِ انڌي جهڙي پيڪي تهڙي ساهرين. ڏاڍي جي لٺ کي ٻه مٿا ته سدائين سُڻندا آهيون پر جنهن در آڏو انصاف جي تارازي ٽنگيل هجي، ان در جي اندارن به هي تنهنجو، هُو منهنجو جو آواز اچي ته پوءِ ڇا ڪجي. آئون آمر جي حڪمراني کي درست قرار ڏيان اهو صحيح، آئون آمر جي قدمن کي آئيني تحفظ ڏيان اهو صحيح، آمر منهنجي ڪيل فيصلن تي لت رکي جوابدار ڇڏائي وڃي اهو به صحيح، باقي اوهان ورهين کان وچ ۾ لٽڪيل فيصلن مان جند آجي ڪرائي ته اوهان کي ڪن کان وٺي ٻاهر ڪيو ويندو. ڇو ته اوهان نه پنج ندين جو پاڻي پيتو آهي نه وري ”اسان“ جا پنهنجا آهيو. ڇا جهان خاني جهان ڪڏهن ختم ٿيو آهي؟
چون ته جمهوريت آهي، سڀني کي اظهار جي آزادي آهي، جيڪڏهن اها آزادي ناهي ته صرف انهن کي جن جي قربانين سان جمهوريت آئي آهي. ميڊيا جا مغل اعظم جنهن جي وڻي لاک لاهين، جيڪو وڻي اهو ڳالهائين، جنهن ڳالهه کي جيڏانهن ڇڪڻ چاهين ڇڪين، کين ڪير به چوڻ وارو نه هجي. ماڻهن کي صحيح صورتحال ٻڌائڻ بدران هيٺان مٿان، اندران ٻاهران مرچ مصالحا ملائي سڀ ڀينگ، سڀ ختم، اسان سچا باقي سڀ ڪوڙ جو سبق پڙهائين ته به ٺيڪ باقي کين ڪير ڪجهه چئي نه. ڪنهن ڪجهه چيو ناهي سندن استحقاق جو سيشو ٽُٽو ناهي، پوءِ رڙيون راڄ ٻڌندو. . . . 
جنهن ملڪ جا حڪمران اهڙا هجن جو ٻن ٽن ميڊيائي ۽ روپيائي ميزبانن کان سندن ساهه ويندو هجي، اهي انهن کي پڇ ٻڌي مهري بڻائيندا وتن ۽ ايئن محسوس ڪرائين ته اهي ئي ڄڻ سندن حڪومت جا ترا ڪڍڻ پويان آهن، رڳو اهي سڌا ٿي وڃن ته باقي ڪو مسئلو ناهي، ان ملڪ ۾ چڱائي جي ڪهڙي اميد رکون. 
نئين سال جي شروعات ۾ ئي ايتري نااميدي جون ڳالهيون ڪري ماڻهن جو موڊ خراب ڪرڻ جو مقصد صرف اهو آهي ته اسان مان اڃا به ڪي آهن جن ارادن جي مضبوط هٿن جي اوٽ ۾ اميدن جا ڏيئا روشن ڪري رکيا آهن. رڃ مان رڙ اچڻ بلڪل به بند ناهي ٿي ۽ ڀلي مارين مارو ڪري، شيخ سڳورن کي لائيسنس ڏئي ڪيترائي مور مارائي ڇو نه ڇڏيا هجن پر پوءِ به ڪارونجهر جي ڪور ٿي، سجائي جي ڏهرن ۾ ۽ آروکي جي ڪنڊين مٿان مور نچندي نظر اچن ٿا. 
نئين سال لاءِ جيڪي عزم ڪيا ويندا آهن، جيڪي واعدا ڪيا ويندا آهن، انهن کي جيڪڏهن هاڪاري انداز ۾ ورتو وڃي ته سسئي جا سور ۽ پنهون جا پنڌ ختم ٿيندي دير ئي نه ڪندا. 
هن وقت ملڪ تي حڪمراني ڪندڙ پاڪستان پيپلز پارٽي کي پنج سالن لاءِ حڪومت ڪرڻ جو آئيني، قانوني ۽ اخلاقي حق ملي چڪو آهي، مخالف ڌر ۾ ويٺل ڌريون في الحال پنهنجي اها دل ڌوئي دکي ۾ رکن جيڪا کين اقتدار جي مومل ماڻڻ لاءِ مختلف هيلا بهانا ڪرڻ تي مجبور پئي ڪري. تنقيد تعميري ٿيڻ گهرجي. غلطيون ٻڌايو پر جيڪڏهن اوهان چاهيو ٿا ته اوهان جي ماضي ۾ ڪيل گند کي ڪير نه کولي ته ٻين لاءِ به ساڳيو معيار رکو. ڪرپشن جا الزام رڳو آصف زرداري تي ناهن سمورا منهنجي سر جا سائين ساڳي ”راڳ روپيو“ سدائين آلاپيندا رهيا آهن. انهن تي الزام ثابت پڻ ٿيا، کين سزائون پڻ آيون، معافي وٺڻ جو ته انهن سان ڪو بر ميچي ئي نٿو سگهي، سو اوهان معافيون وٺي، آزيون نيزاريون ڪري آجا ٿيا، جنهن جيلن ۽ ريلن کي مڙس ٿي منهن ڏنو ان سان به ڪا رعايت ٿيڻ گهرجي. 
پيپلز پارٽي کي پڻ رڳو عوام جي قربانين ۽ ڀٽي خاندان جي شهادتن جو ثمر نه کائڻ گهرجي. اڳتي لاءِ پنهنجي ڪارڪردگي واري ڪم کي به سڌو رکڻ گهرجي، جن تي ماضي ۾ الزام لڳا انهن کي ڀلي اوهين عدالتن مان آجو ڪرايو پر جيڪي هن وقت هٿ ٽنگيو بيٺا آهن انهن کي ته روڪيو. اڳ اوهان کي شهيدن مهابي ووٽ مليا هاڻي اوهان جي ڪم کي ڏسي ماڻهن تير تي ٺپو هڻندا. ان ڪري رڳو تون هل مان اچان ٿو ۽ ڏنو پٽ ڇٽي وارو قصو هاڻي ڪوتاهه ٿيڻ گهرجي. ماڻهو به هاڻي ايترا ويسوڙا ناهن رهيا جو انهن کي اهو سڀ ايترو جلد وسري وڃي، نئين سال ۾ هڪ نئين عزم سان عوام جي خدمت جو سفر شروع ڪجي، نه ڪي پنهنجي اڪائونٽ ڀرڻ وارو ڪم هلندو رهي. 
ادارن جي سردارن کي به هوش کان ڪم وٺڻ جي ضرورت آهي. سنڌ ۾ نياڻين کي جڏهن شينهن ڪلهي چاڙهيو ويندو آهي ته والدين پنهنجي پاڻ کي ذميوارين کان آجو ٿيل سمجهندا آهن، پر هتي اهي فرد جن جي سماجي زندگي اصولي طور تي محدود هئڻ گهرجي، اهي جڏهن جلسن جلوسن ۾ اچن، سياسي ليڊرن وانگر سندن حمايت ۾ جيئي جيئي جا نعرا لڳن، سندن جلوسن ۾ هزارن جي تعداد ۾ ماڻهو اچن ۽ ديوانن وانگر جهمريون هڻي نچن، کين ڪلهن تي کڻي اسٽيجن تي آندو وڃي ۽ پيرن وانگر سندن هٿ چميا وڃن، گلن جي ورکا ٿئي ۽ اجرڪن، لوين توڙي هارن جا هزار سندن ڪلهن تي پون ته پوءِ اهو شهرت جو نشو جڏهن چڙهي ٿو ته اکيون خمارجيو وڃن ۽ پوءِ سنڌي چوڻي وانگر ته ”ڍءُ جهلي مينهن جو ڦر يا واڻئي جو ٻار“. ڍءُ رڳو ماني يا کاڌي مان نه ٿيندو آهي، ڍءُ پئسي ڏوڪڙ جو به ٿئي، ڍءُ شُهرت، مانَ ۽ مرتبي جو به ٿئي، ڍءُ اپار طاقت جو به ٿئي ۽ هاڻي لڳي ٿو ته همراهن کان ڍءُ جهليو نٿو ٿئي. اهي پاڻ کي سڀ شئي تي مختيار سمجهن ٿا. ان ڪري رات جو ميڊيا تي ٿيندڙ واهه واهه ۽ ڊاهه ڊاهه ٻڌي صبح جو جيڪي پروانا جاري ڪيا ٿا وڃن انهن ۾ ڌُرائپ جي بوءِ پڌري ٿي اچي. 
ادارن کي پنهنجي وقار جو خيال ڪرڻ سان گڏ ٻين جا لوڙها به نه لتاڙڻ گهرجن. حد بنديون ڪتابن ۾ ٿيل آهن انهن جو احترام ڪرڻ هرهڪ تي فرض آهي. هن وقت جڏهن سدائين ميري عزيز هم وطنو چئي ٺڪ سلام ڪندڙ ڌريون پنهنجي حدن اندر مڪمل طور تي پرامن ٿي اقتداري ويڙهاند کان پنهنجو پاند بچائي ويٺل آهن ته پوءِ ٻئي ڪنهن کي هروڀرو ٺلهي ٽوپي پائي راڄ جو چڱو مڙس نه بڻجڻ گهرجي. بلڪه جن کي عوام انهي ڪم لاءِ چونڊيو آهي، انهن جي مينڊيٽ جو خيال رکڻ گهرجي. چوڻ وارا ڀلي ڇا به چون پر ڊاڪٽر ذوالفقار مرزا شهيد راڻي جي ورسي واري تقريب ۾ جيڪو چيو هو اهو نجو پجو سچ هو. محترمه بينظير جي شهادت وقت سڄي سنڌ ٻري پي ۽ هرهڪ جو رت ٽهڪيو پي. جيڪڏهن ان وقت پ پ جي قيادت سياسي اٻهرائپ کان ڪم وٺي الهه توهار ڪري ها ته گهڻو ڪجهه ٿئي ها ٻيو نه به پر رت جون نديون ضرور وهن ها. آصف زرداري جو ان وقت پاڪستان کپي چوڻ 1971ع واري ”اِڌر تم، اُڌر هم“ جي بلڪل الٽ هو ۽ خيرن سان پيارو پاڪستان سلامت آهي. اهو آصف زرداري جو ٿورو نه ئي سهي پر سياسي تدبر ۽ ڏاهپ جو مثال ضرور آهي. 
ملڪي سرحدن تي هن وقت صورتحال ڊيورينڊ لائين واري ٺڙ ٺڪاءُ کي ڇڏي ايتري خراب ناهي جيتري ملڪ اندر خراب آهي. ان ڪري هن وقت عوام کي سچيت ۽ قانون لاڳو ڪندڙ ادارن کي هردم تيار رهڻ جي ضرورت آهي. جيڪي دهشتگرد هاڻي پوين پساهن ۾ آهن اهي جيڪي سڪرات واريون ڇڙيون هڻي رهيا آهن، تن جي کڙين سان اڏامندڙ دز مان گهٽ کان گهٽ نقصان ٿئي اهو يقيني بنائڻ جي ضرورت آهي. 
ملڪ ۾ مس مس شيون سامت ۾ آيون آهن، دنيا ۾ ساک سڌرڻ لڳي آهي، ادارن جو احترام وڌڻ شروع ٿيو آهي، پارليامينٽ پنهنجا پر سورڻ شروع ڪيا آهن، انڌو منڊو ئي ٺيڪ پر اين ايف سي ايوارڊ متفقه طور تي منظور ٿيو آهي. بلوچستان جي ورهين کان اڊڙيل ڦٽن تي مرهم رکڻ واري ڪم جي شروعات ٿي آهي. اتي اڃا به وڏي آپريشن (هٿياربند نه پر محبت ڀري ۽ حق ڏيڻ واري) جي ضرورت آهي. سنڌ جو ڪوئلو ملڪ جي توانائي جي ضرورت پوري ڪرڻ لاءِ آتو آهي، ان کي ٻاهر ڪڍي نروار ڪرڻ جي ضرورت آهي. حقن جي نالي تي ڌاڙا نه لڳڻ گهرجن. محبتن جي نانءُ تي گوليون نه هنيون وڃن. 
حڪمران ۽ اقتدار جي حلقن ۾ ويٺلن لاءِ ته هيترو سڀ لکيوسين پر اسان کي ڇا ڪرڻ گهرجي اهو به طئه ٿيڻ ضروري آهي. عوام هر خرابي لاءِ حڪمرانن، سياستدانن ۽ ڪامورن تي گند جو ڍير اڇلائي پاڻ کي آجو قرار ڏيو ڇڏي. حقيقت رڳي ايتري به ناهي. هن ملڪ ۾ عوام به ”استاد“ ٿي ويو آهي. بجلي جا بل نه ڏبا، پاڻي جا ڪنيڪشن وچ مان ڪٽي لڳائبا، لائيٽ ڪنڍي تي ٻاربي، گئس پاڙي وارن جي ڪنيڪشن مان چوري ڪنداسين، ماستر آهيون ته صحافت يا دڪانداري به گڏ ڪبي، ٻارن کي اصل نه پڙهائبو، ڊاڪٽر آهيون ته سرڪاري اسپتال جون دوائون پنهنجي اسٽور تي وڪرو ڪبيون، پاڻ جانورن واريون سيون ماڻهن کي هڻنداسين، ڊيوٽي بدران ڪلينڪ هلائينداسين، انجنيئر آهيون ته ٺيڪيدارن سان اڌو اڌ ڪري ترقياتي ڪمن ۾ سيمنٽ بدران واري ۽ مٽي استعمال ڪنداسين، ڊيوٽي چوري اسان جو حق آهي، گسائڻ اسان جو فرض آهي، آفيسر آهيون ته سڀ ڪجهه هڙپ ڪرڻ جو حق اسان کي مٿان کان مليل آهي، صحافي آهيون ته سڀني جو پٽڪو ڌوڙ ڪرڻ جو لائيسنس مليل آهي. اها سموري روش ترڪ ڪرڻي پوندي. حق رڳو منهنجو ناهي سڀني جو آهي ۽ رڳو حق نه مون تي ڪجهه فرض به آهن اهي به پورا ڪرڻا آهن ۽ ايترا ئي اهم آهن جيترا منهنجا حق. حقن ۽ فرضن ۾ توازن بنا اسان پنهنجي لاءِ ڪنهن به رعايت جو تصور جيڪڏهن ڪريون ٿا ته ان کان وڌيڪ غلط ٻي ڪابه شئي نٿي ٿي سگهي. 
سو نئون سال ته اچي ويو آهي، هر ڪنهن پنهنجي پنهنجي انداز سان ان کي ڀليڪار ڪيو، ڪنهن فائرنگ ڪئي، ڪنهن آتشبازي ڪري آسمان کي لال ڪيو، ڪن ڪارا ڪتا ڊوڙايا ته ڪن وري ڪارو ليبل ۽ ڳاڙهو ليبل کڻي دماغ گرم ڪيو، پر ان موقعي تي مون کي وري به ميڊيا جي انهن مغل اعظمن جي ياد اچي وئي جن ٽن مهينن کان هاءِ گهوڙا ڪري ڏني هئي ته ”ان ڪو ڪهدو ڪه ڊسمبر آرها هي“ انهن سان ته قهر ٿي ويو، ڊسمبر آيو به ۽ گذري به ويو، سڀ خير ٿي ويو، اڳتي لاءِ به خير جي ناد وڄي رهي آهي، سو نئين سال جي آجيان ڪندي هڪ پيار ڀريو نياپو ته ”انهن کي ٻڌايو ڊسمبر ته ويو هليو، هاڻي اوهان به هلڻ جي ڪريو!!“
پاڪستاني سول سوسائٽي پنهنجون اکيون کليل رکي
 زاهده حنا
 http://zahida.com pk
بک دنيا جي سڀ کان وڏي حقيقت آهي هڪ اهڙي حقيقت جنهن جي سرڪار ۾ پهچي سڀ هڪ ٿي ويندا آهن. ڇا انسان ۽ ڇا حيوان، ڇا جانور ڇا پکي. شايد ڪڏهن توهان جي نظر ان ڪِولي تي پئي هجي جيڪا کنڊ جو هڪ داڻو سنڀاليون پنهنجي گهر جو رخ ڪندي آهي يا وري شايد اوهان جهرڪي جي انهن ننڍن ٻچن کي ڏٺو هجي جيڪي چهنب کولي پنهنجي ماءُ جي چهنب مان چانور يا دال جو داڻو وٺي رهيا هوندا آهن. 
پنهنجي ماڻهن جي بک مٽائڻ لاءِ پوري دنيا جي سڀني ملڪن جي خواهش ۽ ڪوشش هوندي آهي ته انهن جي زراعت مضبوط هجي ۽ اهي نه رڳو پنهنجي شهرين کي غذائي جنسون مناسب قيمتن تي مسلسل مهيا ڪن پر اهي ٻين ملڪن ۾ وڪڻي منافعو به ڪمائي سگهن. هر ملڪ پاڻ غذائي جنسن جو وڏو ذخيرو ڪرڻ جي ڪوشش ڪندو آهي ته جيئن ڪنهن به وقت ملڪ ۾ کاڌي پيتي جي شين جي گهٽتائي نه ٿئي ۽ نه انهن جون قيمتون عوام جي قوت خريد کان وڌي وڃن. هو ڄاڻن ٿا ته اهڙي صورت ۾ غذائي بحرانن جو پيدا ٿيڻ ڪا ناممڪن ڳالهه ناهي هوندي. ڪجهه ڏينهن اڳ اسان ڏٺو ته کنڊ جي ذخيره اندوزي ان انتها تي پهتي جو ماڻهن 80-70 ۽ ڪن حالتن ۾ 100 رپيا ڪلو کنڊ خريد ڪئي. جڏهن ته سپريم ڪورٽ طرفان کنڊ جي قيمت 40 رپيا مقرر ڪئي وئي. کنڊ جي ان بحران کان ڪجهه عرصو اڳ اسان اٽي جي کوٽ جا افسوسناڪ نتيجا ڏسي چڪا آهيون. هڪ پاسي ذخيرا اندوزن جا وارا نيارا ٿي رهيا هئا، ٻئي پاسي غريب هيٺاهون ۽ وچولو طبقو 5 ۽ 10 ڪلو اٽي جي ٿيلهي لاءِ انتهائي گرم موسم ۾ ڊگهين قطارن ۾ بيٺل هو. 
پاڪستان به ٽين دنيا جي ڪجهه ٻين ملڪن وانگر خوراڪ جي کوٽ جو شڪار آهي، هي هڪ اهڙي صورتحال آهي جنهن تي افسوس ڪرڻ گهرجي، ڇو ته اِها گهڻي پراڻي ڳالهه ناهي جڏهن مغربي ۽ مشرقي پنجاب مجموعي طور تي ايترو فصل پوکيندا هئا جنهن سان گڏيل هندستان جون غذائي ضرورتون وڏي حد تائين پوريون ٿي وينديون هيون. پر ورهاڱي کانپوءِ پنجاب ۽ پاڪستان جي ٻين صوبن ۾ فصل جي پيداوار ۾ تمام گهڻو اضافو ٿيو پر ان جي باوجود تيز رفتاري سان وڌندڙ آبادي جي ڪري هي اضافو ملڪ جي غذائي ذخيرن کي ايترو مضبوط نه ڪري سگهيو، جنهن جي بنياد تي اسان سوڪهڙي جي ڪا هڪ موسم سولائي سان برداشت ڪري سگهون. ڪجهه ڏينهن اڳ پاڪستان جي غذائي بحران جي باري ۾ هڪ رپورٽ شايع ٿي آهي، ان مطابق خوراڪ جي عالمي اداري WFO جيڪي انگ اکر جاري ڪيا آهن ان مطابق فوڊ سيڪيورٽي انڊيڪس ۾ پاڪستان جو نمبر 11 آهي. ان رپورٽ مطابق 6 ڪروڙ ماڻهن کي مناسب غذائي تحفظ حاصل ناهي ۽ تازي مهانگائي ۾ انهن ماڻهن جي تعداد ۾ هڪ ڪروڙ 70 لک ماڻهن جو وڌيڪ اضافو ٿي ويو آهي. پاڪستان ۾ هن وقت صورتحال اِها آهي ته غريب ۽ وچولي طبقي جي ماڻهن جي 50 سيڪڙو آمدني کاڌ خوراڪ جي شين تي خرچ ٿي ويندي آهي. ڪڻڪ جي اٽي جي في ماڻهو سالياني گهرج 117 ڪلو گرام آهي. اصل ۾ پاڪستان جي کاڌ خوراڪ جي شين جي حاصلات واري صورتحال ڏاڍي خراب آهي ۽ وفاقي حڪومت خوراڪ ذخيرو ڪرڻ جي جامع پاليسي نه ٺاهي آهي. مثال طور وفاقي حڪومت ڪوٽا وڌائي بلوچستان جي ڪڻڪ ذخيرو ڪرڻ جي صلاحيت 223 هزار ٽن مان وڌائي هڪ ملين ٽن تائين ڪري سگهي ٿي. نفعي بخش ڪڻڪ جي افغانستان اسمگلنگ به اٽي جي کوٽ جو سبب بڻجي ٿي. گذريل مالي سال دوران ڪوٽا مطابق اڌ ملين ٽن بجاءِ ڏيڍ ملين ٽن ڪڻڪ افغانستان کي اسمگل ٿي. فلور ملن حڪومت کان سبسڊائزڊ ڪڻڪ خريد ڪرڻ بجاءِ کليل مارڪيٽ مان خريد ڪئي، جنهن جي ڪري اٽو مهانگو ٿيو. مل مالڪن جو چوڻ آهي ته خوراڪ کاتي کان ڪڻڪ ملن جي روزاني پيسائي جي حساب ۾ گهٽ ملي ٿي. ڪجهه ڏينهن اڳ 8 ڪلاڪ هلڻ بجاءِ ڪجهه ملون رڳو هڪ ڪلاڪ هليون، ان سان پيداواري خرچ وڌي ويا. 
اسان وٽ کنڊ جي پيداواري صلاحيت 9 ملين ٽن سالياني آهي، جڏهن ته 3. 5 ملين سالياني کنڊ پيدا ڪئي وڃي ٿي. يعني اسان جي شگر انڊسٽري کي ڪمند جي پيداوار ۾ گهٽتائي جو منهن ڏسڻو پئجي رهيو آهي ۽ هر سال ڪمند جي پيداوار ۾ گهٽتائي ٿي رهي آهي. آبادگار ڄاڻي واڻي ڪمند جي پيداوار گهٽ ڪن ٿا ته جيئن حڪومت جي طئي ڪيل سپورٽ پرائس کان وڌيڪ قيمت تي پنهنجو ڪمند وڪرو ڪن. گذريل سال کنڊ ٺاهيندڙ ڪارخانن ڪمند جي سالياني قيمت 81 رپيا في 40 ڪلو گرام بجاءِ 125 رپين ۾ 40 ڪلو گرام ڪمند خريد ڪيو، ٻئي پاسي ڪرشنگ جا ڏينهن 250 مان گهٽجي 120 ٿي ويا، جڏهن ته سپلاءِ سڄو سال ڏيڻي پوي ٿي. شگر ملن جا مالڪ ان مقصد لاءِ کنڊ اسٽور ڪرڻ لاءِ ڪمرشل بئنڪن مان وڏا قرض وٺڻ تي مجبور هوندا آهن، ان دوران انهن کي آبادگارن جون ادائگيون به ڪرڻيون هونديون آهن. اسان وٽ هتي 80 شگر ملون آهن، اهي ڪرشنگ ۾ دير ڪن ٿيون، اهي سال ۾ 130 ڏينهن هلن تڏهن به کنڊ جي گهرج پوري ٿي سگهي ٿي. پاڪستان ۾ کنڊ جي گهرج 4. 35 ملين ٽن سالياني آهي، مقصد ته طلب ۽ رسد جي وچ ۾ فرق وڌي رهيو آهي، جنهن جي ڪري ملڪ ۾ ڪڏهن اٽي، ڪڏهن کنڊ، ڪڏهن بصرن ته ڪڏهن وري پٽاٽن جو بحران پيدا ٿئي ٿو. شين جون قيمتون آسمان کي ڇهڻ لڳنديون آهن، جنهن سان بازارن ۾ افراتفري ڦهلجي ويندي آهي ۽ عوام روزانو استعمال وارين شين لاءِ دربدر ٿي ويندو آهي. هڪ مسئلو اِهو به آهي ته اسان وٽ هتي کنڊ جو استعمال مسلسل وڌي رهيو آهي، چين ۾ کنڊ جو استعمال 9، هندستان ۾ 17 ۽ پاڪستان ۾ 25 ڪلو استعمال في ماڻهو ساليانو آهي. 
اهڙي وقت ۾ جڏهن پاڪستان ۾ خوراڪ جي جنسن جي پيداوار ۽ گهرج جا مسئلا هر ٻئي ڏينهن ڪر کڻن ٿا، هن خبر ماڻهن کي ڳڻتيءَ ۾ مبتلا ڪري ڇڏيو ته وچ اوڀر جي ڪجهه ملڪن کي پاڪستان جي پوک جوڳي زمين وڏي رقم عيوض ليز تي ڏني پئي وڃي. زمين اسان جي هوندي، هاري به اسان جا هوندا، اسان جو پاڻي انهن ٻنين کي سيراب ڪندو پر جڏهن فصل لڻبو ته ان جو هڪ داڻو به هاري نه کڻي سگهندو. هن کي هن جي محنت جي مزدوري ته يقينن ملندي پر ان جو پنهنجي پوکيل زمين ۽ ان مان ڦٽندڙ فصل تي ڪوبه اختيار نه هوندو. 
پاڪستان ۾ اڃان ته هي مسئلو گهڻو ڳنڀير نه ٿيو آهي پر ايٿو پيا مان ايندڙ خبرون ڳڻتي جوڳيون آهن، هي اهو ئي ايٿو پيا آهي جنهن جي ڏڪار سٽيل ماڻهن جون خبرون ۽ تصويرون اسان پڙهندا ۽ ڏسندا رهون ٿا. اتان جي حڪومت پنهنجي پوک جوڳي ايراضي انهن امير ملڪن کي ڏيڻ جو اعلان ڪري ڇڏيو آهي، جيڪي ايٿوپيا جي حڪومت کي ڳري رقم ڏئي سگهن. حڪومت طرفان اهڙا پرڪشش ۽ رنگين پوسٽر تيار ڪيا ويا آهن، جن ۾ امير ملڪن کي دعوت ڏني وئي آهي ته اهي ايٿوپيا جي زرخيز زمين ليز تي وٺن، انهن کي ٻڌايو ويو آهي ته ان زمين کي آباد ڪرڻ لاءِ وڏي مقدار ۾ پاڻي موجود آهي ۽ هاري به گهٽ اجرت تي ڪم ڪرڻ لاءِ تيار آهن. هڪ اهڙو ملڪ جيڪو پنهنجي ماڻهن کي پيٽ ڀرڻ جيترو کاڌو فراهم ڪري نه سگهيو، جتي سوڪهڙي جي نتيجي ۾ ايندڙ ڏڪار سبب ماڻهو مري ويا اُتي دنيا جي امير ملڪن جي ڪارپوريشنز جا آفيسر ايٿوپيا جي حڪومت کان 40 ۽ 99 سالن جي ليز تي زمينون وٺڻ جو سودو ڪري رهيا آهن. هن وقت اِها صورتحال رڳو ايٿوپيا جي ئي ناهي پر اوڀر ايشيا، لاطيني آمريڪا خاص طور تي آفريڪي ملڪن ۾ به آهي، جتان جون حڪومتون هن نئين ڪاروبار ۾ مصروف ٿي ويون آهن. انهن کي ان ڳالهه جو ٿورو به خيال ناهي ته اهڙي طرح انهن جي بکيي ۽ انگ اگهاڙي عوام تي بک جو وڌيڪ عذاب نازل ٿيندو. حڪمران طبقي کي دلچسپي رڳو ان ڳالهه سان آهي ته امير ملڪن کي پنهنجي زرخيز زمين ليز تي ڏئي ڪهڙي نموني وڌ کان وڌ ڪميشن حاصل ڪري سگهن ٿا ۽ انهن جي ذاتي ڪميشن ۾ اضافو ڪري سگهن ٿا ۽ انهن جي ذاتي دولت ۾ ڪيتري حد تائين اضافو ٿي سگهي ٿو. 
زرخيز زرعي زمينن جي فصلن کي امير ملڪن جي هٿان وڪرو ڪرڻ جو هي ڪاروبار هن وقت سڀ کان گهڻو آفريڪا ۾ وڌي رهيو آهي. ماهرن جو چوڻ آهي ته گذريل سال دوران رڳو آفريڪا ۾ 5 ڪروڙ ايڪڙ زرعي زمين امير ملڪن جي ڪارپوريشن کي ليز تي ڏني وئي آهي. هي لاڙو تيزي سان وڌي رهيو آهي. گذريل ڪجهه سالن ۾ دنيا جي مختلف خوشحال ملڪن کي جهڙي طرح خوراڪ جي کوٽ جو منهن ڏسڻو پيو، ان انهن کي اِهو طريقو اختيار ڪرڻ تي اڪسايو آهي، انهن ملڪن جي غذائي ماهرن جو چوڻ آهي ته دنيا جي آبادي جنهن تيزي سان وڌي رهي آهي ان جو نتيجو اِهو نڪرندو ته غذائي جنسون گهٽ ۽ ڪجهه حالتن ۾ ناياب ٿي وينديون، ان لاءِ اسان اِهو چاهيون ٿا ته پنهنجي شهرين جي مستقبل جي غذائي ضرورتن کي نظر ۾ رکندي پنهنجي گدامن کي ڀريل رکو ۽ ڪيترن ئي سالن جي خوراڪ اسان وٽ موجود هجڻ گهرجي. 
پاڪستان ۾ اڃان صورتحال ايتري گهڻي ڳنڀير ناهي ٿي پر جيڪڏهن اسان جي سول سوسائٽي ان صورتحال تي ڪڙي نظر نه رکي ته اسان وٽ به ايٿوپيا جهڙو منظر پيدا ٿي سگهي ٿو، ان کان اڳ جو اسان ڪنهن اهڙي غذائي بحران جو شڪار ٿيون، اسان کي پنهنجيون اکيون کليل رکڻ گهرجن. 
نئين مالياتي ايوارڊ مان سنڌ کي ڪيترو حصو مليو؟
اياز علي
نيٺ ئين قومي مالياتي ايوارڊ (National Financial Commission) تي صحيحون ٿيڻ وارو عمل به پورو ٿي ويو. لاهور ۾ اين ايف سي ايوارڊ جي چيئرمين ۽ ناڻي واري وفاقي وزير شوڪت ترين جي صدارت ۾ هلندڙ ٽن ڏينهن واري اجلاس ۾ پاڪستان جي تاريخ ۾ پهريون ڀيرو قومي مالياتي ايوارڊ ۾ ايراضي، آمدني ۽ پسماندگي/ غربت وارن اهڃاڻن کي به شامل ڪري ناڻي جي ورڇ تي اتفاق ڪيو ويو. ائين ننڍن صوبن جي مالياتي ايوارڊ گهڻ-رخي بنياد تي ڪرڻ واري پراڻي مطالبي کي ڄڻ ته هن ڀيري مانُ ڏئي منظور ڪيو ويو. هن نئين مالياتي ايوارڊ ۾ آبادي 82 سيڪڙو، پسماندگي/ غربت 10 سيڪڙو، روينيو 5 سيڪڙو ۽ ايراضي 3 سيڪڙو کي بنياد بڻائي سڄي ناڻي جي ورهاست ڪئي وئي آهي. جيڪا ايندڙ 16-2015ع تائين هلندي ۽ ائين سراسري طور مذڪوره ورڇ مطابق پنجاب کي 51. 74 سيڪڙو، سنڌ کي 24. 55 سيڪڙو، سرحد کي 14. 62 سيڪڙو ۽ بلوچستان کي 9. 09 سيڪڙو حصو ملندو. تنهن کان سواءِ محصولن جي ورڇ به ڄاڻايل چئني اهڃاڻن/ اسمن جي بنياد تي ٿيندي. وفاق جي ٽيڪس اوڳاڙي چارجز 5 سيڪڙو بدران هاڻ هڪ سيڪڙو هوندي ۽ ائين مجموعي طور وفاق ورڇ جوڳي پول مان ساڍا 42 سيڪڙو حصو کڻندو ۽ وري ساڍا 57 سيڪڙو رقم صوبن حوالي ڪندو. اهو آهي مجموعي طور اسان جو نئون قومي مالياتي ايوارڊ. هن ايوارڊ ۽ ان مان سنڌ کي مليل رڳو 24. 55 سيڪڙو حصي تي اسان جي حڪمرانن ۾ وڏي سرهائي پکيڙي پئي آهي. 
بهرحال ان سڄي صورتحال جي باوجود مان نٿو سمجهان ته هن ايوارڊ اچڻ سان ۽ ان مان مليل رڳو 24. 55 سيڪڙو حصي مان سنڌ ۾ ڪا سماجي ۽ معاشي طور تي ڪا بنيادي نوعيت جي تبديلي يا هتي ڪي کير جون نديون وهنديون ۽ ڪا خوشحالي ٿيندي. ان ڏس ۾ مان پنهنجا ڪجهه وِيچارَ ۽ تحفظات بيان ڪرڻ چاهيان ٿو، جيڪي هيٺ ڏجن ٿا:
(الف) پهرين ڳالهه ته هن نئين قومي مالياتي ايوارڊ جي ورهاست 82 سيڪڙو آبادي ۽ 18 سيڪڙو ٻين اهڃاڻن جي بنياد تي ڪئي وئي آهي ۽ ائين دراصل صرف پنجاب کي ئي وڏو فائدو پهتو آهي. ڇاڪاڻ ته ايوارڊ جي ورهاست مطابق وري به پنجاب آبادي جي بنياد تي ناڻي جو وڏو حصو پاڻ ڏانهن ئي ڇڪي ويندو. ان ڪري، ائين نٿو چئي سگهجي ته هن اين ايف سي ايوارڊ مان ننڍن صوبن خاص طور سنڌ صوبي کي ڪو وڏو معاشي فائدو مليو آهي يا ملندو. مڃون ٿا ته پنجاب آبادي جي حساب سان هن ملڪ جو هڪ وڏو صوبو آهي، ان ڪري ملڪي ناڻي ۾ سندس وڏو حصو ٺهي ٿو، پر ائين ته پوءِ ملڪ ۾ روينيو جي مد ۾ سنڌ ئي پنجاب توڙي ٻين صوبن کان وڌيڪ ناڻو وفاق جي حوالي ڪري ٿي ته پوءِ ملڪي ناڻي جي ورهاست ۾ سنڌ جو وڏو حصو ڇو نه هجڻ گهرجي؟ اهو ڪهڙو انصاف چئبو، جو هڪ صوبي کي رڳو آبادي واري اسم/ اهڃاڻ جي بنياد تي ايترو ڪجهه ڏنو وڃي، جو اهو پنهنجي سڀ-طرفي ترقي جي بلندين تي وڃي رسي ۽ جيڪو صوبو وري ڪنهن ٻي اسم (مثال طور روينيو وغيره) ۾ وڏي وسعت ۽ سگهه رکندڙ ۽ وڌ مان وڌ ناڻو وفاق کي ڏيڻ/ ڪمائڻ جي صلاحيت رکي ٿو ته ان کي ايترو به نه ڏنو وڃي، جو اهو پنهنجي بنيادي نوعيت جي مسئلن يا ضرورتن جو به پورائو نه ڪري سگهي. 
بهرحال اصولي طور تي انصاف جي ڳالهه اها آهي ته مالياتي ايوارڊ جي ناڻي واري ورڇ ۾ پنجاب کي آبادي جي بنياد تي وڌ مان وڌ 60 سيڪڙو ۽ ٻين سمورن صوبن کي وري ٻين اسمن/ اهڃاڻن جي حوالي سان گهٽ ۾ گهٽ 40 سيڪڙو حصو ڏنو وڃي. تڏهن ئي، مان سمجهان ٿو ته سمورن صوبن ۾ ناڻي جي ورڇ انصاف ۽ برابري جي بنياد تي ممڪن ٿي سگهندي ته گڏوگڏ ائين ڪرڻ سان ئي، دراصل صوبن ۾ مختلف وقتن ۽ مختلف معاملن تي پيدا ٿيندڙ اڪيچار صوبائي ۽ قومي تڪرارن، تضادن ۽ نفرتن جي شدت ۾ ڪا گهٽتائي اچي سگهي ٿي. 
(ب) حقيقت ۾ هن نئين قومي مالياتي ايوارڊ مان ننڍن صوبن جي حوالي سان صحيح معنيٰ ۾ وڏو فائدو صرف بلوچستان کي ئي پهتو آهي. بلوچستان کي اڳي ناڻي واري ورڇ ۾ رڳو 5. 1 سيڪڙو حصو ڏنو ويندو هو، جيڪو هاڻي هر نئين مالياتي ايوارڊ مطابق وڌائي 9. 09 سيڪڙو ڪيو ويو آهي. مجموعي طور بلوچستان کي وڌيڪ 83 ارب رپيا ملي رهيا آهن ۽ ائين سراسري طور هاڻ بلوچستان کي هن نئين قومي مالياتي ايوارڊ مطابق ٻيڻي رقم ملندي، جيڪا ڳالهه دراصل بلوچستان جهڙي صوبي لاءِ تمام گهڻي فائديمند ثابت ٿيندي. بهرحال اسان کي اهو اعتراض ناهي ته ڪو بلوچستان کي هن مالياتي ايوارڊ ۾ سڀ کان وڌيڪ فائدو ڇو مليو. بلوچستان به سنڌ وانگر ملڪ جو هڪ ڏتڙيل، غريب ۽ پٺتي پيل صوبو آهي ۽ گهڻين ڳالهين ۽ حالتن ۾ اهو سنڌ ۽ ٻين صوبن کان به وڌيڪ سنگين مسئلن جو شڪار آهي ۽ ايراضي جي حساب سان به هن جو مالياتي ايوارڊ مان وڏي فائدي ماڻڻ جو حق به ٺهي ٿو. کيس جائز ۽ حقيقي حق ضرور ملڻ گهرجي. اسان ان ڳالهه جي هر طرح سان حمايت ڪريون ٿا، پر ڳالهه جڏهن گهڻي فائدي ۽ ٿوري فائدي جي ٿئي ٿي ته پوءِ اها ڳالهه به ضرور رڪارڊ تي اچڻ گهرجي ته هن اين ايف سي ايوارڊ مان سنڌ کي مجموعي طور ڪو وڏو يا گهڻو فائدو هرگز ناهي مليو. اهڙي خوش فهمي ۾ پوڻ جي ضرورت هرگز ناهي. 
(ت) جيتوڻيڪ هن قومي مالياتي ايوارڊ مطابق خدمتن تي جنرل سيلز ٽيڪس جي اوڳاڙي صوبن حوالي ڪئي وئي آهي. جنهن سان ننڍن صوبن کي ناڻي جي حوالي سان ڳچ فائدو ملندو. اها ڳالهه چڱي ٿي آهي، پر تنهن هوندي به، اهو ڪو ايڏو وڏو فائدو ناهي، جو هروڀرو ان هڪڙي ڳالهه کي ئي اسان پنهنجي ڪاميابي جو معراج سمجهون. 
(پ) هن نئين مالياتي ايوارڊ ۾ اسان جي وڏي صوبي پنجاب جو رڳو 5 سيڪڙو فائدو گهٽ ٿيو آهي. يعني مجموعي طور کيس رڳو 5 سيڪڙو ئي نقصان پهتو آهي. (۽ اهو به صرف ظاهري طرح ڏيکاريو پيو وڃي). بهرحال اهو نقصان ڪافي ناهي. اهو ايڏو وڏو نقصان ناهي، جو پنجاب ان جو بار برداشت نه ڪري سگهي. پنجاب کي وڌيڪ ”قرباني“ ڏيڻ گهرجي ۽ پنهنجي فائدي کي گهٽ ۾گهٽ 40 سيڪڙو کيس گهٽ ڪرڻ گهرجي (اها ڳالهه آهي ته ناممڪن ۽ اهڙي توقع رکڻ ٻٻرن کان ٻير گهرڻ جي برابر آهي. پر بهرحال اسان ننڍن صوبن وارا اهڙي اميد ضرور رکون ٿا، جو اسان هن ملڪ ۾ رهڻ ۽ وڏي صوبي سان گڏ هلڻ چاهيون ٿا) تڏهن ئي مان سمجهان ٿو ته پنجاب پنهنجي خلاف سڄي ملڪ ۾ جڙيل قومي ڦرلٽ واري تاثر کي ڪنهن حد تائين ختم ڪرڻ ۾ ڪامياب ٿي سگهي ٿو ته گڏوگڏ ائين ٿيڻ يا ڪرڻ سان ئي هن ملڪ جي صوبن ۾ اختيارن توڙي معاشي سگهه جي حوالي کان ڪو توازن پيدا ٿي سگهي ٿو. 
(ج) هن مالياتي ايوارڊ ۾ سنڌ جو حصو 24. 55 سيڪڙو ڄاڻايو ويو آهي. جيڪو بنهه گهٽ ۽ ناڪافي آهي. اهو حصو ايترو ناهي، جو سنڌ ۾ حڪومتي سطح تي اهو تاثر ڏنو پيو وڃي ته ان حصي ملڻ سان سنڌ ۾ ترقي ۽ خوشحالي جي هڪ نئين دور جي شروعات ٿيندي. دراصل منهنجو اهو هڪ سوچيل سمجهيل خيال آهي ته سنڌ کي مليل ان حصي مان سنڌ ۾ گذريل ٻن ڏهاڪن کان شدت واري صورتحال اختيار ڪري ويل، بک، بيروزگاري، جهالت، مهانگائي ۽ غربت جهڙي مسئلن تي ڪو به اثر ۽ فرق نه پوندو. بلڪه اهي بدستور برقرار ئي رهندا. ٻيو ته ترقياتي خوشحالي جي حوالي سان به ڪي واهڙ نه وهندا. ان ڪري ائين سمجهڻ ته مالياتي ايوارڊ مان صرف 24. 55 سيڪڙو حصي ملڻ سان سنڌ ۾ خوشحالي جي نئين دور جي شروعات ٿيندي. بلڪل غلط ۽ حقيقت جي ابتڙ آهي. هونئن به سنڌ روينيو جي مَد ۾ وفاق کي 2 هزار ارب روپيا ڏئي ٿي. موٽ ۾ وفاق طرفان کيس 130 ارب روپيا يا کڻي 170 ارب روپيا ملڻ ڪا وڏي ڳالهه ناهي. ٻيو ته ان رقم مان سنڌ جي بنيادي ضرورتن جو پورائو يا معاشي مسئلن جو مستقل حل به نٿو نڪري. ان ڪري قومي مالياتي ايوارڊ ۾ ناڻي جي ورڇ ۾ گهٽ مان گهٽ سنڌ جو حصو 40 سيڪڙو هجڻ گهرجي. تڏهن ئي دراصل سنڌ ۾ حقيقي خوشحالي جا ڪي واهڙ وهي سگهن ٿا يا ڪنهن خوشيءَ جو احساس جاڳي سگهجي ٿو ۽ وري ان سطح جو حصو وٺڻ لاءِ ضروري آهي ته وفاق کان مڪمل طور تي صوبائي ۽ قومي خودمختياري ورتي وڃي. 
 محرم   جي دردناڪ واقعي جا پيرا گم نه ٿيڻ کپن
   منظور ڪالرو
                دنيا ۾ نئين  2010ع سال جي شروعات خوشين ۽ مبارڪن سان ٿي آهي پر وڏي افسوس ۽ ڏک وچان ٻڌائجي ٿو ته اسلامي جمهوريه پاڪستان ۽ نئين عيسوي سال جي ابتدا جمعته المبارڪ جي ڏينهن احتجاج، سوڳ، ڪاوڙ ۽ چنڊ گرهڻ سان ٿي آهي جيتوڻيڪ اڳوڻي سال 2009ع جي سج کي الوداع ڪندي ايندڙ سال لاءِ امن خوشحالي، ترقي ۽ ڀائيچاري جو دعائون طلبيون ويون آهن جيڪي يقينن بارگاههِ الاهي ۾ قبوليت جو شرف حاصل ڪنديون. 
اهڙي ريت نئين سال جو هي پهريون احتجاج ۽ غم لکيو ويندو جيڪو ڏهين محرم 1431هجري بمطابق 28 جنوري 2009ع ۾ عاشوري جي نهايت احترام ۽ دردناڪ ڏينهن تي ڪيل بم ڌماڪي واري واقعي سبب مختلف سياسي سماجي تمظيمن جي سڏ تي پوري ملڪ ۾ وڏي رنج و الم سان ملهايو ويو. هاڻوڪي محرم الحرام جي مناسبت سان پاڪستان ۾ وڌندڙ دهشتگرديءَ جي واقعن کي آڏو رکندي سخت اپاءَ ورتا ويا هئا ۽ سمورو ملڪ "هاءِ الرٽ" بنايو ويو هو. دهشتگرديءَ واري صورتحال سبب سرڪار پاران غيرمعمولي قدم کڻندي حفاظتي انتظام سخت ڪرڻ ۽ مختلف ايجنسين کي چوڪس رکڻ وارا منظر ڏسڻ ۽ آيا جنهن ڪري ڪراچي کانسواءِ پوري ملڪ ۾ پهرين محرم کان ڏهين محرم تائين حالتون گهڻي حد تائين امن واريون رهيون. اهو امن جيڪو دهشت ڦهلائيندڙ وحشين کي پسند نٿو اچي ان لاءِ انهن ڏهين محرم تي سنڌ جي گاديءَ واري هنڌ ڪراچيءَ ۾ مزارِ قائد اعظم کان ڪجهه پرڀرو امام مظلوم ڪربلا حضرت حسين عليه السلام جي ياد ۾ نڪتل عاشوري جي مرڪزي ماتمي جلوس مٿان اهڙو خونخوار ڌماڪو ڪيو ويو آهي جنهن بابت سرڪار جي ادارن کي اها خبر نه پئجي سگهي آهي ته اهو آپگهاتي ڌماڪو يا ڪار ڌماڪو يا اڳواٽ رکيل بم ڌماڪو هو جيڪو جلوس جي لنگهڻ مهل وڏي ٺڪاءَ سان ڦاٽو يا ڦاڙيو ويوجنهن سان ڪيترائي ماتمي عزادار شهيد ۽ گهڻا معذور ۽ زخمي ٿي ويا. تازا اطلاع آهن ته اهو "بم ڌماڪو"هو جيڪو ڪنهن ڏٻي ۾ رکيو ويو هو. پر عوام انهيءَ بابت مطمئن ناهي. بهرحال  سرڪاري ادارن کي ڌماڪي جي نوعيت بابت صاف حقيقتون لڪائڻ جي بجاءِ ٻڌائڻ گهرجن ته جيئن "جمهوري حڪومت" جي دؤر ۾ عزادارن مٿان ٿيل هن ڌماڪي کان عوام آگاهه ۽ حڪومت جي سچائي کان هرڪو واقف رهي سگهي. 
هن کام اڳ به حضرت امام حسين عه ۽ ڪربلا جي جانثارن جي عظيم شهادت جي سلسلي ۾ برپا ڪيل مجلسن مٿان اهڙي قسم جا حملا ٿيا آهن جن ۾ خاص طور ڪوئيٽا، ديره غازي خان ۽ چڪوال ۾ ٿيل دهشتگرديءَ جا واقعا محبان اهلبيت کي اڃان وسريا ناهن. جڏهن ته 2009ع سال جي پڄاڻي جي آخري ڏينهن ۾ ڪراچي واري دهشتگردي جهڙوڪ سڄي سال جي ڪسر ڪڍي ڇڏي جو اندازن 45 کن عزادار شهيد ۽ ڪيترائي سخت زخمي ٿي ويا آهن جن ۾ به ڪي نوجوان اهڙا آهن جيڪي معذور بنجي بقايا زندگي گذاريندا. ڪراچي ۾ ٿيل دهشتگردي هر محب وطن سميت اسلام - امن ۽ انسانيت سان پيار ڪندڙ توڙي غيرمذهبن وارن کي به دلي صدمي ۾ مبتلا ڪري ڇڏيو آهي جڏهن ته هن وحشيانه واقعي جي سخت لفظن ۾ مذمت ڪندي ڏوهارين کي سرعام سزا ڏيڻ جي مطالبي ۾ پڻ شدت محسوس ڪئي وڃي ٿي. 
اها ڳالهه به سمجهه ۾ ايندي سمجهه ۾ نٿي اچي ته جڏهن محرم جي ڏهي جي مناسبت سان سموري ملڪ کي هاءِ الرٽ ۽ حفاظتي انتظام بهتر ۽ سخت بنائڻ جو دعوائون ڪيون پي ويون خاص طور ڏهين محرم جي خصوصيت کي مدنظر رکندي غير معمولي انتظام ڪيا ويا . پوليس، رينجرز ۽ ٻين ايجنسين کي مقرر ڪيو ويو جنهن ۾ CCTV ڪيمرائون به لڳايون ويون (وغيره) پو‌ به ڪراچي جهڙي اهم شهر ۾ بم ڌماڪي وارو افسوسناڪ واقعو ڪيئن ٿيو؟ ان بعد هن دکدائڪ واقعي جي ٻي ڪارروائي ءَ ۾ 550 يا ان کان به وڌيڪ دوڪان ساڙي ڇڏڻ ۽ باهيون ڏئي لٽ مار ڪرڻ سميت باهه وسائڻ وارين گاڏين کي نقصان رسائڻ، ايڌي ايمبولينس، پوليس ۽ خانگي ماڻهن جي گاڏين ۽ عمارتن کي باهيون ڏيڻ پٺيان ڪهڙا مقصد پلاند ڪار فرما هئا ؟. 
ٽيليويزن چئنلن وسيلي بولٽن مارڪيٽ، لائيٽ هائوس ۽ پلاسٽڪ بازارن کي ڏسڻ مان اهو به پتو پوي ٿو ته جهڙوڪ اها باهه ڪنهن جهنگ کي لڳل هجي جنهن کي وسائڻ لاءِ باهه وسائڻ وارين گاڏين جو انتظار ٿيندو هجي. جڏهن ته مصطفيٰ ڪمال جهڙي شهري حڪومت جي مک سربراهه پاران ڪراچي ۾ وڏا تاريخي ڪم ڪرڻ جون دعوائون اوج تي رهيون آهن پر باهه جي هن واقعي ۾ فائر برگيڊ جي ناقص ڪارڪردگي سبب اها باهه وڌندي وڌندي ڪيترن دوڪانن کي کنڊرات ۾ تبديل ڪري ڇڏيو. انهن دوڪانن جا مالڪ جڏهن ٽي وي چئنلن جي نمائندن کي سندن سامهون دوڪان سڙي وڃڻ جا دردناڪ احوال ٻڌائيندي چون ٿا ته "جڏهن باهه جا شعلا گودامن کي ساڙيندي دوڪانن کي رک ۾ تبديل ڪندو وڌي رهيا هئا. تڏهن اسان پوليس /رينجرز کي رڙيون ڪندي چيو ته ڪجهه ڪريو پر انهن مدد نه ڪئي ۽ وڳوڙين تي سڌي فائرنگ ڇا پر هوائي فائرنگ به نه ڪئي جئين اهي فائرنگ جي آواز سبب ڊپ وچان ڀڄي وڃن ها ۽ نقصان ڪجهه گهٽ ٿي سگهي ها. ان کان سواءِ انهن شرپسندن کي گرفتار ڪرڻ کان به لهرايو ويو. حيرانگي ته اها به ٿي جو هن اهم جلوس جي نگراني ڪندڙن ۾ عمارتن جي ڇتين مٿان به سپاهي هٿيارن سان موجود هئا جڏهن ته هيليڪاپٽر به فضائي نگهباني ڪندي ڏٺا ويا. پر پوءِ به تلاشين وارن مرحلن، بم چڪاس ڪندڙ اوزان ۽ جلوس جي چئو طرف سپاهه جي موجودگي دوران دشمن قوتون بم ڌماڪو ڪرڻ ۾ ڪامياب ٿي ويون ۽ "هاءِ الرٽ" وارا مطمئن ڪرائيندڙ انتطام سمورا وائکا ٿيڻ ڪري عوام انهيءِ ناحق خون تي سخت ڪاوڙ جو اظهار ڪندي عدالتي جانچ ڪرائڻ جو مطالبو ڪري رهي آهي. 
جيتوڻيڪ گهڻن ماڻهن جا اهي خدشا به ڪنهن حد تائين درست سمجهيا ٿا وڃن جن ۾ اهڙن واقعن جي جانچ ڪرائڻ جا اعلان فقط ماحول/حالتن کي ٿڌو ڪرائڻ لاءِ ڪيا ويندا آهن جيڪو پوءِ وقت گذرڻ سان گڏ وسري يا درگذرين جو شڪار ٿي ويندا رهيا آهن يا ڪن مصلحتن خاطر انهن خوني واقعن جي جانچ ڪرائڻ کانپوءِ رپورٽن کي منظر عام تي نٿو آندو وڃي. يا انهيءَ واقعي جا پيرا کڻڻ جون تياريون شروعاتي ڪارروائي هيٺ هونديون آهن ته ڪنهن ٻي شهر ۾ اهڙي درندگيءَ جو مظاهرو ڪرائي ڌيان هٽايو وڃي ٿو. ماضي ۾ ڪراچيءَ ۾ ٿيل ڪيترن اهم واقعن جي جانچ جا پيرا اڄ تائين صحيح رخ ۾ نه کڄڻ جون شڪايتون به عام ٻڌجن ٿيون. 
پر سرڪار کي خصوصي طور هوشياري وٺرائيندي ڌيان ڇڪائجي ٿو ته 10 محرم تي ڪراچي ۾ ٿيل خوني واقعي جي جانچ ۾ روايتي ٿڌائي ۽ درگذري اختيار ڪرڻ کان پاسو ڪيو ويندو ڇو جو هن واقعي ۾ شهيدان ڪربلا جا ماتمي عزادار يا حسين عه يا حسين عه ڪندي بم ڌماڪي جو شڪار ٿي ويا آهن جن جو معصوم خون لوڙهڻ کان پاسو ڪيو ويندو. جڏهن ته جيڪي به قانون نافذ ڪندڙ ادار جن کي جلوس جي حفاظت جا انتظام حوالي ٿيل هئا تن جي نااهلي  کي درگذر نه ڪندي انهن کي به قانون جي گرفت ۾ آندو وڃي ۽ جيڪي به قوتون شامل سمجهيون وڃن تن جي به جانچ ڪرائي کين جوڳيون سزائون ڏيارڻ لاءِ سرگرمي جو مظاهرو ڪندي سرڪار جو اعتماد ۽ رٽ کي مضبوط بنائڻ جا قدم کنيا وڃن. 
10 محرم واري بم ڌماڪي جي ذميواري تحريڪ طالبان جي ڪمانڊر عصمت الله شاهين جهڙي خونخوار دهشتگرد پاران قبولي وئي آهي پر حڪومت طرفان هن حملي جي ذميواري ڪنهن به گروپ يا شخص مٿان عائد ڪرڻ کي "جانچ" تي منحصر رکيو پيو وڃي. اها جانچ ڪرڻ لاءِ D.I.G  جي اڳواڻي ۾ ٽيم جوڙي وئي آهي، پر بهتر ايئن ٿئي ها ته عدالتي جانچ ٿيڻ يا هائيڪورٽ جي جج جي اڳواڻيءَ ۾ جانچ ڪميٽي تشڪيل ڏني وڃي ها ته عوام جو ويساهه وڌيڪ پختو ٿئي ها. 
بهرحال ‍ محبان اهلبيت کي حڪومتي جانچ ڪندڙ ٽيم تي اعتماد ڪرڻو پوندو ڇو جو ناحق خون ۽ کٿوري لڪي نٿا سگهن. اميد ته اها ڪاميٽي شهيد ۽ زخمي ٿيلن توڙي جن جا به دوڪان ساڙيا ويا آهن تن سان مڪمل انصاف ڪندي ڏوهارين کي جلد هٿيڪو ڪري منظرعام تي آڻيندي. 
ڪراچي ڪربلا جو ڏيک ڏيڻ لڳي
گل حسن سميجو
                اڄ پوري دنيا دهشتگردي جو شڪار آهي اتي سڀ کان وڌيڪ پاڪستان متاثر آهي. پاڪستان ۾ جمهوريت جو مضبوط نه هجڻ ڪري دهشتگردي جي نيٽ ورڪ ڏينهن و ڏينهن مضبوط ٿيندو پيو وڃي. حڪومت طرفان دهشتگردن کي ختم ڪرڻ جي اعلان کان پوءِ ملڪ جي سڀني سياسيءَ سماجي ۽ مذهبي ڌرين کي گهرجي ته حڪومت جو ساٿ ڏين ته جيئن دهشتگرن جو نيٽ ورڪ تباهه ڪيو وڃي، پاڪستان ۾ خودڪش حملا روز جو معمول بڻجي ويا آهن. دهشتگردن مسجدون، مدرسا ۽ امام بارگاهون، فوجي ڇاوڻيون، پوليس سينٽر ۽ ٻين اهم جڳهين کي نشانو بڻائي رهيا آهن. دهشتگردن جي حملن ۾ هزارين بيگناهه معصوم جانيون ضايع ٿي رهيون آهن. وانا، وزيرستان، باجوڙ، سوات، مالاڪنڊ ۽ ملڪ جي ٻين اترين علائقن ۾ دهشتگردن خلاف شروع ڪيل آپريشن کان پوءِ دهشتگردن جو ملڪ ۾ پکڙجي وڃڻ پشاور، اسلام آباد، راولپنڊي، لاهور، ڪوئيٽا، ملتان کان پوءِ ڪراچي پهچي ويا آهن. ڪراچي ۾ پهرين ئي ڏينهن کان ڪيترن ئي دهشتگرن کي پڪڙيو ويوهو جيڪي ڪنهن وڏي تباهي ڪرڻ جي رٿا ۾ هئا، پر سنڌ پوليس کي مليل ڳجهي اطلاعن مطابق ڇاپا هڻي ڪنهن اڻ وڻندڙ واقعي کان اڳ ۾ دهشتگردن کي اسلحي ۽ ڌماڪي دار مادي سميت گرفتار ڪري ورتو، اهڙو ڪو به واقعو پيش نه آيو پر ڏهين محرم الحرام 28 ڊسمبر تي اهي دهشتگرد نيٺ پنهنجي ڪارروائي ڪرڻ ۾ ڪامياب ويا. تفصيل موجب هر سال ڏهه محرم الحرام تي نشتر پارڪ کان امام بارگاهه حسينيه ايرانيان کارادر تائين ماتمي جلوس ڪڍيو ويندو آهي هن سال به ڏهه محرم الحرام تي صبح سوير ئي نشترپارڪ ۾ مجلس منعقد ڪئي وئي، جنهن ۾ شهر جي مختلف علائقن مان ماتمي جلوس پهتا، ان کان پوءِ 9 وڳي مرڪزي ماتمي جلوس پنهنجي منزل ڏانهن سفر شروع ڪيو. اتان نمائش چورنگي کان ايم اي جناح روڊ کان ٿيندو مختلف رستن کان ٿيندو 12:30 وڳي ريگل چوڪ پهتو، اتي رينجرز، پوليس ۽ اسڪائوٽس وارن ماتمي جلوس اتان روانو ٿيو، رينجرز پوليس ۽ اسڪائوٽس وارن عزادارن کي چوڪس رهڻ جي بار بار هدايت ڪندا رهيا. چار وڳي، ماتمي جلوس ريڊيو پاڪستان جي بلڊنگ وٽ پهتو اتي مجلس ٿي جتي ڪجهه عزادار بيٺل هئا ۽ جلوس جو اڳيون حصو ٿورو اڳتي وڌيو 04:15 وڳي لائيٽ هائوس جي ويجهو هو ته هڪ حمله آور روڊ تي لڳل ڪنات کي هٽائي لڳل لوهي ِگرل کي ڪيرائي اڳتي وڌيو ته اسڪائوٽ وارن پڪڙي رينجرز اهلڪار ڏانهن وٺي ويا اتي حملي آورڌماڪي سان پاڻ کي اڌائي ڇڏيو. هر طرف انساني عضوا پکڙيل ۽ روڊ رت سان رنگجي ويو قيامت جو منظر هو. هر طرف رڙين جا هوڪرا پئجي ويا. زخمي عزادار مدد لاءِ پڪاريندا رهيا، عزادار اهڙو منظر ڏسي پنهنجي جان بچائڻ لاءِ ِگرلون، ڪناتون ڪيرائي گلين (گهٽين) ۾ ڀڄي ويا. جلوس ۾ موجود ٻار ۽ عورتون رڙيون ڪندا رهيا. ڌماڪو ايڏو زوردار هو جو ڌماڪي جو آواز پري تائين ٻڌڻ ۾ آيو. انساني عضوا وڃي پري پري تائين ڪريا. ڌماڪي سان لڳل سبيلون ۽ ڪيترائي دڪان ، ٽي ايڌي ايمبولينس سميت ڇهه گاڏيون تباهه ٿي ويون، ڪيترن ئي گاڏين کي باهه لڳڻ سبب گاڏين ۾ لڳل سي اين جي سلينڊر ڦاٽڻ جا ڌماڪا ٿيا ته وري ماڻهن ۾ خوف پئجي ويو. ان کان پوءِ واقعي واري هنڌ ڏانهن پوليس ۽ رينجرز ماڻهن کي روڪيندي رهي ته وري ڪو ٻيو ڌماڪو نه ٿئي. ان کان پوءِ پوليس ۽ رينجرز وڏي تعداد ۾ پهچي واقعي واري هنڌ کي گهيري ۾ ورتو پوءِ زخمي عزادارن کي جلوس ۾ موجود ايڌي، ڇيپا ۽ ٻين ايمبولينس ۾ وجهي جناح، سول، آغا خان ۽ ٻين اسپتالن ڏانهن روانو ڪيو ويو. ڪيترائي عزادار پنهنجن پيارن کي سڏيندي بيهوش ٿي ويا. انهن کي به ايمبولينس ذريعي اسپتالن ڏانهن پهچايو ويو. ڏهه محرم الحرام جي شان ڪربلا جي ياد تازي ڪئي وئي، ڪراچي جو شهر ڪربلا جو ڏيک ڏيڻ لڳو، آخري اطلاعن مطابق شهيدن جو 45 انگ ٿي ويو، زخمين جو انگ 100 کان به وڌي ويو، ان کان اڳ ۾ 8 ۽ 9 محرم الحرام تي به ڪراچي جي پاپوش نگر ۽ قصبه ڪالوني ۾ ٻه بم ڌماڪا به ٿيا هئا اتان به ماتمي جلوس گذري رهيا هئا، جيڪڏهن اتي جلوس اندر ڌماڪو ٿئي ها ته اتي وڏو نقصان ٿي سگهيو پئي. مرڪزي ماتمي جلوس جي ڪجهه عزادارن جو چوڻ آهي ته سيڪيورٽي سخت نه هئي، ڪجهه خاميون هيون، انتظاميه جو چوڻ آهي ته ويهه هزار پوليس ۽ رينجرز اهلڪار ماتمي حلّوس لاءِ مقرر ڪيا هئا ۽ شهرن جي ٻين امام بارگاهن تي ٿيندڙ مجلسن لاءِ الڳ ڏهه هزار اهلڪار مقرر ڪيا ويا هئا ۽ نشتر پارڪ ۾ ويهه خفيه ڪيمرائون لڳل هيون، ماتمي جلوس جي گذرندڙ رستن تي سٺ خفيه ڪيمرائون لڳل هيون جن جي مانيٽرنگ سي سي پي او ۽ پي پي او ڪنٽرول روم ۾ ڪئي پئي ويئي نشتر پارڪ ۾ صبح سوير ئي مجلس شروع ٿيڻ کان اڳ ۾ بم ڊسپوزل اسڪواڊ جي اهلڪارن چيڪنگ ڪئي هئي، مجلس ۾ شرڪت لاءِ ايندڙ جلوس جي عزادارن جي سخت تلاشي وٺي گيٽ کان اندر ڇڏيو پئي ويو. اندر اسڪائوٽس وارا به تلاشي وٺي رهيا هئا، ان کان پوءِ مٿي فضا ۾ رينجرز جا هيلي ڪاپٽر سيڪيورٽي جي نگراني ڪري رهيا هئا. جلوس جي گذرندڙ رستن جي ڀر واري بلڊنگ جي ڇتين ۽ گيلرين ۾ پوليس ۽ رينجرز اهلڪار بيٺل هئا. انتظاميه جي چوڻ مطابق سيڪيورٽي سخت هئي ڪابه خامي نه هئي ليڪن حملي آور وڏي پلاننگ سان آيو هو، حملي کان پوءِ سيڪيورٽي ناڪام ٿي وئي، ايڏي وڏي تعداد ۾ پوليس ۽ رينجرز موجود هئي، انهن کي ٿورن ئي دهشتگردن منجهائي ورتو، دهشتگرد دڪانن کي باهيون ڏئي سامان ڦري فائرنگ ڪندا رهيا، پوليس ۽ رينجرز اهلڪار خاموش تماشائي بڻيل رهيا. بم ڌماڪي کان پوءِ ڏنل باهه جو واقعو الڳ رخ اختيار ڪري ويو آهي، اهي واقعا الڳ الڳ آهن، ان مان اهو پتو پئجي نه سگهيو آهي ته انهن ۾ ڪير ملوث آهي ۽ ڪنهن جا پويان هٿ آهن؟. 
سانحه بولٽن
عبدالفتاح عباسي
                تازو 10 محرم الحرام تي ڪراچي شهر جي مکيه ايم اي جناح روڊ بولٽن مارڪيٽ لڳ تقريبن سوا چئين وڳي ڌاري هڪ خودڪش حملي ۾ 45 ماڻهو موت جو کاڄ بڻجن ٿا ۽ 100 کان وڌيڪ شهري زخمي بڻجي وڃن ٿا. ماتم ۾ ماتم ٿي وڃي ٿو ۽ آهه و پڪار ٿي وڃي ٿي ۽ ٿوري ئي وقت ۾ چيو وڃي ٿو ته 5 منٽن ۾ ئي سانحي کان پوءِ ڪراچيءَ ڇا پر ملڪ جي سڀ کان وڏي مارڪيٽ بولٽن مارڪيٽ ۾ باهه ڏني وڃي ٿي ۽ اها باهه ايتري وڌي وڃي ٿي جو ملڪ جي سڀ کان وڏي مارڪيٽ کي هزارين دوڪانن کي ساڙي رک بڻائي ٿي ڇڏي مسلسل 42 ڪلاڪ باهه جا آڙاهه آسمان سان وڃي ڳالهيون ٿا ڪن پر هتي انهيءَ کي روڪڻ لاءِ ڪو ظاهر ناهي ۽ گڏو گڏ وري پيٽرول ۽ تيل سان لڳل باهه اهڙو ته نقصان پهچائڻ ڏانهن وڌندي رهي ٿي جو ميمڻ فيڊريشن جي اڳواڻن مطابق ڪراچي جي بولٽن مارڪيٽ ۾ هزارين دڪان ساڙيا ويا آهن ۽ انهن دوڪانن جي سڙڻ سان اربين ورپين جي نقصان ٿيو آهي. اهو ئي نه بلڪه انهيءَ وقت واقعي ٿيڻ سان ئي جديد هٿيارن سان ڪراچيءَ جهڙي  شهر ۾ لکي عام فائرنگ شروع ڪئي ٿي وڃي ۽ جيڪي انهيءَ وقت فائربرگيڊ (باهه وسائڻ) واريون ٻه چار گاڏيون پهريون پهچن ٿيون ته انهن کي نقصان پهچائڻ ۽ باهه کي وسائڻ لاءِ  بيهڻ نه ٿوڏنو وڃي. يعني هيءُ جيڪو 10 هزارن کان وڌيڪ پوليس، رينجرز ۽ ٻين اهلڪارن ۽ مختلف ايجنسين جي پهري ۾ 10 محرم الحرام جي جلوس ۾ شامل آهن ان جي باوجود به هڪ طرف خودڪش حملو ٿئي ٿو ۽ خودڪش حملي کان پوءِ ٿوري ئي گهريءَ ۾ پيٽرول تيل سان باهه ڏني ٿي وڃي ۽ تيل ورتل باهه 2 کان ٽن هزارن تائين دوڪانن کي ساڙي ٿي ڇڏي. عوام ۽ واپاري پڇا ڪرڻ چاهين ٿا ته خودڪش حملا ته هر صوبي ۾ ٿين ٿا پر اهڙا باهين، تباهين وارا واقعا رڳو سنڌ جي ڪراچيءَ جهڙي شهر ۾ ڇپ ٿا ٿين؟ هاڻي ڪراچيءَ جي تباهه ٿيل حالت ۽ واپاري برادرءَ جا ڪروڙين اربين روپين وارا نقصان جڏهن سامهون اچن ٿا ته هو واپاري پنهنجي پنهنجي دوڪانن تي روئڻ لڳن ٿا ڇاڪاڻ ته هو چون ٿا ته اسين ڏيڻ وارا هاڻ وٺڻ تي مجبور ٿي ويا آهيون. انهن جو چوڻ آهي ته اسان 70 فيصد ٽيڪس تا ڏيون ته پوءِ اسان جي ٽيڪس وٺڻ کان پوءِ اسين غير محفوظ ڇو بڻيل آهيون. سندن جو چوڻ اهو به آهي ته اسان کي سنڌ ۾ رهڻ جي سزا ڏني ٿي وڃي يا وري هٿيار نه رکڻ جي هتي جيڪي ڪجهه ٿئي ٿو اهو پري پلاننگ ۽ سوچيل سمجهيل ساش تحت سڀ ڪجهه ٿئي ٿو. جڏهن بار بار دعويٰ ڪئي ويئي ته سيڪيورٽي هاءِ الرٽ آهي، فول پروف انتظام آهن ۽ ڪلوز سرڪٽ ڪئميرائون هنيون ويون آهن ته پوءِ هيءُ ڪير هيا ۽ ڪيڏانهن آيا؟ ڪراچي سي سي (ٽي وي) جيڪي فوٽيج ڪڌيا آهن انهيءَ مان خودڪش حملي آور دهشتگرد جي لائٽ هائوس ۽ ڏنل باهه جا منظر ۽ وڌندڙ هول سيل مارڪيٽ کي ساڙڻ جو رڪارڊ ڪالهه هر هڪ جي موبائيل فونن ۾ اچڻ لڳو ته اهو آن لائن آهي ته  http://www.cctv.com. pk اهڙي ميسيج پهچڻ کان پوءِ بخوبي اندازو ڪري سگهجي ٿو ته آخر هيءُ محرم الحرام جي مقدس ڏهاڙي تي ڪراچي سنڌ جي شره کي رت جي راند ۾ تبديل ڪنڙ ڪير آهن؟ اسان سمجهون ٿا ته هيءُ سازشون ڪنهن لاءِ آهن ۽ آمريت کي آڻڻ لاءِ يا جمهوريت کي پٽڙي تان لاهڻ لاءِ هيءُ سازشون تيار ٿي رهيون آهن. پوري سنڌ کي معلوم آهي ته سنڌ جا ماڻهو تصوف، صوفي ازم وارا آهن. انهن جو دهشتگردي لٽ مار خودڪش حملن سان ڀري جو به واسطو نه رهيو آهي پر سنڌ جي دل ڪراچيءَ ۾ هيءُ جيڪو حملو ٿئي ٿو اهو ضروري ناهي ته خودڪش حملو ئي هجي، ٿي سگهي ٿو ته اهو سنڌ ترقي پسند پارٽي جي سربراهه ڊاڪٽر قادرمگسي مطابق ته ٽائيم به هجي ان لاءِ ان جو مطالبو آهي ته عدالتي ڪاروائي ڪئي وڃي ۽ 12 مئي، 18 آڪٽوبر وارن واقعن جو نوٽيس وٺي انهن جي خلاف باقائده ايڪشن کنيو وڃي ها ته اهڙا واقعا روزانه ٿين ها. ڪن سياسي ڌرين جو چوڻ آهي ته هيءُ واقعو وفاق ۽ سنڌ جي حڪومت کي غير مستحڪم ڪرڻ جو سبب آهي. ڪن جو چوڻ آهي ته هيءُ ٻين خودڪش حملن کان انهيءُ ڪري به مختلف آهي جو جتي به خودڪش حملا ٿيا آهن پوءِ لاهور، راولپنڊي، پشاور توڙي ٻين شهرن ۾ اتي حملا ٿين بعد ايڏي وڏي پيماني تي تباهيءَ جا منظر نٿا ملن پر سنڌ جي دل ڪراچيءَ کي تيل پئٽرول ڏيئي ساڙڻ جي ڪير ملڪ ۽ سنڌ دشمن ٽولو آهي جيڪو ڪاهه ڪري ڪراچيءَ جي مکيه ڪاروباري مرڪز کي تباهه ڪرڻ لاءِ وس نه گهٽايو آهي. انهيءَ تازي ڪراچيءَ جي اربين روپين واري تباهيءَ کان پوءِ واپارين جو اهو چوڻ آهي ته خدارا هاڻي جيڪي به مذهبي جلسا، اجتماع ڪيا وڃن اهي شهر کان ٻاهر، کليل ميدان تي ڪيا وڃن ۽ جيڪڏهن سياسي جلسا جلوس به ڪڍيا وڃن ٿا ته پوءِ اهي به وڏي پنڊال، سيڪريٽريٽ، دفترن، آفيسن ۾ ڪيا وڃن. هيءُ اهڙي طريقي جو ملڪي تاريخ ۾ ڪراچيءَ مٿان ٻيو وار آهي هڪ 27 ڊسمبر 2009ع ۾ شهيد بينظير ڀٽو جي شهادت وقت دهشتگردي ۽ وري 28 ڊسمبر 2009ع ٻه سال هڪ ڏينهن بعد وري ڪراچيءَ کي لٽڻ ڦرڻ ۽ تباهه ڪرڻ جا ساڳئي ريهرسل ڪرڻ جي ڪوشش ڪئي وئي. ڇا سنڌ جو ڪراچي شهر دهشتگردن جي اک ۾ ڪنڊو آهي. چوڻ وارا ڪهڙا به راڳ الپن پر دهشتگردن جو ڪوبه مذهب دين نه هوندو آهي. دهشتگرد انسانيت جي نالي کان اڻواقف ۽ اهي هر طرف صرف دهشت جي فضا قائم ڪرڻ لاءِ حربا استعمال ڪندا آه، اهي ڪڏهن امام بارگاهن، ڪڏهن 12 ربيع الاول جي اجتماع گاهن ۾ ته ڪڏهن وري محر الحرام جي ميڙاڪن ۾ پنهنجي حيوانيت ظاهر ڪرڻ جي ڪوشش ڪندا رهن ٿا. انهن کي روڪڻ لاءِ اڃا تائين اسان جي ملڪ جي ادارن وت ڪا ايجاد نه ملي سگهي آهي. 
آخرڪار دهشتگردن جي انهن ڪارواين کان روڪڻ لاءِ پنهنجي جمهوري حڪومت ۾ به روڪ ٿام ته ٿيندي ته ته پوءِ ڪڏهن ٿيندي؟ هيءُ دهشت سان ڀريل خودڪش حملا بمم ڌماڪا پوري ملڪ جي 18ڪروڙ عوام کي ڄڻ ته يرغمال ڪري ڇڏين ٿا. هر ماڻهو پنهنجي ملڪ، صوبي، شره ۽ گهر ۾ پاڻ کي غيرمحفوظ سمجهڻ لڳي ته هو هڪ طرف خوف ۽ ڊپ سبب ذهني پريشانين ۾ مبتلا رهي ذهني مرضن بڻجڻ ڏانهن پيو وڃي ۽ انهيءَ ڌماڪان سبب ملڪ جي معيشت مالي حالت بهتر بڻجڻ بجاءِ ويتر تباهيءَ ڏانهن وڃڻ لڳي ٿي ۽ هيءُ سڄو فائدو ڪنهن کي ملڻ لڳي ٿو. يقينن هن دهشتگرديءَ جو فائدو دهشت جي فضا قائم ڪندڙ ڌرين کي ملي ٿو. ملڪ ۾ جيڪي سياست جي نالي تي سنڌ سان ويڌن پئي ٿئي انهيءَ جو ازالو ڪير ڪندو؟ ڪراچيءَ جي تباهيءُ ۾ ڪهڙا هٿ وري سامهون ظاهر نٿا ٿين. 
سازش ڪندڙ ٽولا سنڌ جي خوشحالي ترقي ۽ شادابيءَ کي نه ٿا ڏسي سگهن، پر سازش ڪندڙ اهو نٿا سوچين ته سنڌ آهي ته ملڪ به رهندو جيڪڏهن سنڌ کي تباهه ۽ برباد ڪندڙ سياست جي ڊڪشنريءَ ۾ پنهنجو نالو لکرائي سياست کي نواڻ ۾ تبديل ڪرڻ جا خواب ٿا ڏسن ۽ حڪومت کي فيل ڪري پنهنجي غير جمهوري قوتن کي اڳتي آڻڻ جي پلاننگ ۾ رڌل آهن ته اهي ضرور احمقن جي جنت ۾ رهن ٿا. هاڻي سنڌ جون توڙي ملڪ جون حالتون ساڳيون ناهن سياست ۽ عوام جي صبر جا پيمانا تبديل ٿي چڪا آهن. 
عوام هاڻي پنهنجن ۽ پراون کي سڃاڻي چڪو آهي ۽ ڌوڪو فريب ڏيندڙ ٽولن کي پرکي چڪو آهي ملڪ جي بقا ۽ سلامتي ان ۾ آهي ته سڀ گڏ ٿي هن سنڌ ڌرتيءَ جي بهتريءَ لاءِ جاکوڙ ڪريون ۽ انهن لٽيرن دهشتگردن جي ڪارواين کي وائکو ڪريون ۽ تباهيءَ کان بچڻ لاءِ اسان مان هر هڪ کي اڳتي اچڻو پوندو ته يقينن سنڌ ۾ وري ساڳيون مرڪون، پيار ۽ محبت واپس اچي سگهي ٿو. 

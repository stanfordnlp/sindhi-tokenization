اسلام آباد  بيورو رپورٽ خيبر ايجنسي ۾سيڪيورٽي فورسز تي بم حملو،9 اهلڪار شهيد،فوج طالبان جي اهم مرڪز سرا روغا ۾ داخل پشاور(رپورٽ: خدا ڏنو شاهه) خيبر ايجنسي ۾ سيڪيورٽي فورسز جي قافلي تي رموٽ ڪنٽرول بم حملي سبب 9 سيڪيورٽي اهلڪار شهيد ٿي ويا،

جڏهن ته فوج طالبان جي اهم مرڪز سرا روغا ۾ داخل ٿي وئي آهي،

هوڏانهن ڏکڻ وزيرستان جي مختلف علائقن ۾ سيڪيورٽي فورسز جي بمباري ۾ 45 شرپسند مارجي ويا،

فورسز ڪاني گرم ۾ آپريشن ڪلين اپ شروع ڪري ڇڏيو،

خيبر ايجنسي جي وادي تيره جي علائقي سرگر ۾ سيڪيورٽي فورسز جي ڪانواءِ تي رموٽ ڪنٽرول بم حملو ڪيو ويو،

جنهن سبب سيڪيورٽي فورسز جون 2 گاڏيون تباهه ٿي ويون ۽ 9 اهلڪار شهيد ٿي ويا،

ڌماڪي جي شدت سبب هڪ فوٽ اونهو ۽ 4 فوٽ ويڪرو کڏو پئجي ويو،

جنهن بعد فورسز علائقي کي گهيري ۾ وٺي ڇڏيو،

امدادي سرگرميون شروع ڪيون ۽ شهيد سپاهين جا لاش کڻي باڙه پهچايا، هوڏانهن ڏکڻ وزيرستان ۾ سيڪيورٽي فورسز کي آپريشن راهه نجات جي سلسلي ۾ اهم ڪاميابيون ملي رهيون آهن،

سيڪيورٽي فورسز ڪاني گرم، مڪين، سروڪئي ۽ سرا روغا جي مختلف علائقن ۾ شرپسندن جي ٺڪاڻن تي بمباري ڪئي،

جنگي جهازن ذريعي ڪيل بمباري ۾ 33 شرپسند مارجي ويا ۽ 14 زخمي ٿي پيا،

بمباري ۾ شرپسندن جا 6 ڳجها ٺڪاڻا ۽ 10 گاڏيون پڻ تباهه ٿي ويون،

جڏهن ته سيڪيورٽي فورسز طالبان جي اهم مرڪز سرا روغا ۾ داخل ٿي ويون آهن ۽ ڪالهه ڪاني گرم علائقي ۾ گهر گهر تلاشي جو ڪم شروع ڪيو ويو آهي،

ذريعن مطابق فورسز طالبان جي اهم ڳڙهه مڪين ويجهو پڻ پهچي ويون آهن،

ڏکڻ وزيرستان جي هڪ سرڪاري اهلڪار موجب ڪالهه فورسز جا زميني دستا طالبان جي سڀ کان اهم سمجهيو ويندڙ مرڪز سرا روغا ۾ داخل ٿي ويا آهن،

ان دوران فورسز کي تمام گهٽ مزاحمت کي منهن ڏيڻو پيو،

واضح رهي ته ڪالهه ڪاني گرم واري علائقي مان آپريشن متاثرن جي لڏپلاڻ بعد سندن خالي پيل گهرن ۾ پرڏيهي ازبڪ آباد ٿي ويا هئا، جڏهن ته 2007ع ۾ سرا روغا ۾ حڪومت ۽ بيت الله محسود گروپ جي طالبان وچ ۾ امن معاهدو طئي ٿيو هو پر ڪجهه عرصي بعد اهو امن معاهدو ٽٽي ويو هو،

بيت الله محسود گروپ جي طالبان سرا روغا ۾ واقع اسڪائوٽس قلعي تي حملو ڪري سيڪيورٽي فورسز کي قلعو ڇڏڻ تي مجبور ڪيو هو،

ان وقت کان وٺي هن وقت تائين قلعو ويران پيو هو.

سيڪيورٽي فورسز ڪاني گرم واري علائقي ۾ آپريشن ڪلين اپ شروع ڪري ڇڏيو آهي،

هوڏانهن اورڪزئي ايجنسي جي ڊبوري واري علائقي ۾ سيڪيورٽي فورسز شرپسندن خلاف ڪارروائي جاري رکي، بمباري ۾ 5 شرپسند مارجي ويا ۽ سندن ڪيترائي ٺڪاڻا تباهه ٿي ويا،

ٻئي طرف ڪرم ايجنسي جي علائقي سينٽرل ڪرم ۾ سيڪيورٽي فورسز ڪيترن ئي ڪلوميٽرن تائين دهشتگردن جي ٺڪاڻن تي بمباري ڪئي،

فورسز جي ڪارروائي ۾ 7 شرپسند مارجي ويا ۽ 11 زخمي ٿي پيا،

جڏهن ته سوات ۾ سرچ آپريشن 100شڪي گرفتار ڪيا ويا آهن،

هوڏانهن ڏکڻ وزيرستان ۾ لڏپلاڻ ڪندڙ ماڻهن جي رجسٽريشن جو سلسلو جاري آهي،

ڊي آءِ خان، ٽانڪ ۽ ڪرڪ ۾ رجسٽريشن ڪيمپن تي جملي اڍائي لک ماڻهن جي رجسٽريشن ڪئي وئي آهي،

ٻئي طرف شرپسندن باجوڙ ۽ هنگو ۾ وڌيڪ 2 اسڪولن کي ڌماڪي سان اڏائي ڇڏيو،

جڏهن ته پشاور ۾ بڍبير ويجهو پل کي بم سان اڏائڻ جي ناڪام ڪوشش ڪئي وئي،

هوڏانهن ڊي جي آءِ ايس پي آر ميجر جنرل اطهر عباس چيو آهي ته ڏکڻ وزيرستان ۾ آپريشن ڪنهن به قبيلي خلاف نه پر دهشتگردن خلاف ٿي رهيو آهي،

وزيرستان آپريشن سوات کان بلڪل مختلف آهي،

آپريشن ۾ ڪاميابي سان اڳتي وڌي رهيا آهيون،

گرفتار ماڻهن کي سويلين ادارن جي نگراني ۾ ڏنو ويو آهي،

هن وڌيڪ چيو ته ڏکڻ وزيرستان ۾ محسود قبائلي علائقن ۾ دهشتگرد تنطيم جو سڄي علائقي تي قبضو آهي،

ان علائقي ۾ پرڏيهي دهشتگرد اسان جي علائقي جي ننڍن گروپن کي تربيت ڏين ٿا ۽ انهن کي مدد به فراهم ڪن ٿا،

دهشتگردن جي جبلن تي ٺاهيل مورچن کي قبضي ۾ وٺڻ ضروري آهي،

فوج ڪنهن به فرد يا دهشتگرد سان ڪو به معاهدو ناهي ڪيو،

هڪ سوال جي جواب ۾ هن چيو ته دهشتگردن کي پاڪستان جي مخالف ملڪن کان امداد ملي رهي آهي،

جيڪي پاڪستان کي ڪمزور ڪرڻ چاهين ٿا،

ان حوالي سان ڳجهن ادارن کي ثبوت پڻ مليا آهن،

بهرحال انهن ثبوتن کي عدالتن ۾ ثابت ڪرڻ ڪافي مشڪل هوندو آهي،

هن ٻڌايوته جي ايڇ ڪيو جي ڏوهاري قاري اشتياق جي گرفتاري جي خبر ميڊيا ذريعي  پئي، بهرحال ڪارروائي ۾ ملوث 5 ماڻهن جو تعلق ڏکڻ وزيرستان، ڊاڪٽر عقيل جو تعلق ڪهوٽا ۽ 2 جو تعلق سوات سان هو،

ڏکڻ پنجاب ۾ڪيتريون ئي تنظيمون ڪالعدم قرار ڏنيون ويون آهن ۽ ڪجهه گروهن ڏکڻ وزيرستان ۾ وڃي پناهه ورتي هئي،

جيڪي اتي ٽريننگ بعد اتي انهن علائقن ۾ ڪارروايون ڪري رهيا آهن،

هاڻي وزيرستان ۾ انهن مرڪزن کي ختم ڪيو پيو وڃي،

هن چيو ته ڏکڻ پنجاب جي وزيرستان ٿيڻ وارين خبرن ۾ ڪا به صداقت ناهي،

ٻئي طرف حڪيم الله محسود ۽ دهشتگرد ڪمانڊر قاري حسين جي علائقن جو ڪنٽرول حاصل ڪندڙ آپريشن ڪمانڊر برگيڊيئر محمد شفيق چيو آهي ته پاڪ فوج سرا روغا طرف تيزي سان اڳتي وڌي رهي آهي،

جلد سڄي علائقي کي دهشتگردن کان پاڪ ڪيو ويندو،

ڪوٽڪئي جي آپريشن ڪمانڊر وڌيڪ چيوته رياست لاءِ خطرو بڻجندڙ شرپسندن کي هر موڙ تي شڪست کي منهن ڏسڻو پوندو.

اسلام آباد (بيورو رپورٽ) سرحد کي خالص بجلي منافعي جي مد ۾ 110 ارب ڏيڻ جو اعلان،پهرين قسط جلد جاري ٿيندي:وزيراعظم پشاور(بيورو رپورٽ) وزيراعظم سيد يوسف رضا گيلاني چيو آهي ته دهشتگردن جو ڪو به نظريو، دين ۽ مذهب نه آهي،

اهي پرڏيهي ايجنڊا تي ڪم پيا ڪن،

جڏهن ته پاڪ-ڀارت ڳالهين بابت ڀارتي وزيراعظم جو بيان شرم الشيخ ملاقات جو تسلسل آهي،

وزيراعظم يوسف رضا گيلاني ڪالهه هڪ ڏينهن جي دوري تي پشاور پهتو،

گورنر هائوس ۾ هن  اهم گڏجاڻي ۾ شرڪت ڪئي،

جنهن ۾ وڏو وزير امير حيدر هوتي، سڌ سماءَ وارو وفاقي وزير قمرالزمان قائره، سرحد جو گورنر اويس احمد غني، وفاقي گهرو وزير رحمان ملڪ، حنا رباني کر ۽ ٻيا شريڪ هئا، اجلاس ۾ وزيراعظم کي صوبي ۽ فاٽا ۾ امن امان جي صورتحال بابت بريفنگ ڏني وئي،

جنهن دوران وڏي وزير فاٽا جي مسئلن بابت پنهنجي سربراهي ۾ هڪ ڪاميٽي قائم ڪئي ۽ سرحد جي گورنر کي فاٽا جي مسئلن بابت هڪ هفتي اندر رپورٽ ڏيڻ جي هدايت ڪئي،

وزيراعظم بم ڌماڪن جي شهيدن جي وارثن ۽ زخمين کي رليف ڏيڻ لاءِ 8 ڪروڙ رپين جو اعلان ڪيو،

پشاور ۾ ٽراما سينٽر جوڙڻ جي منظوري ڏني ۽ شهيد پوليس اهلڪارن جي نالي تي شهداءَ ٽرسٽ قائم ڪرڻ جي پڻ منظوري ڏني،

اجلاس بعد ميڊيا سان ڳالهائيندي سيد يوسف رضا گيلاني چيو ته دهشتگرد هن سسٽم کي ختم ڪرڻ گهرن ٿا،

اسان وٽ سندن خاتمي کانسواءِ ٻيو ڪو رستو نه آهي،

هن چيو ته جنهن وقت تائين امن امان جي صورتحال بهتر نه ٿيندي،

ان وقت تائين معاشي حالتون بهتر نه ٿينديون،

وزيراعظم چيو ته ڏکڻ وزيرستان جي متاثرن کي پڻ مالاڪنڊ ڊويزن جي متاثرن وانگر اهميت ڏني ويندي،

رجسٽرڊ خاندان کي ماهوار 5 هزار ۽ واپسي تي 25 هزار ڏنا ويندا،

سيد يوسف رضا گيلاني چيو ته محسود قبائلي محب وطن آهن،

چند پرڏيهي دهشتگرد ٻاهران آيل آهن،

جيڪي امن خراب پيا ڪن،

قوم فوج سان گڏ آهي،

فوج، پوليس ۽ ايف سي وڏيون قربانيون ڏنيون آهن ، وزيراعظم چيو ته مالاڪنڊ ڊويزن ۾ فوجي ايڪشن بعد سول ادارن کي مضبوط ڪرڻ جي ضرورت آهي،

اسان کي ٻاهرين دنيا کان ”ايڊ نه پر ٽريڊ“ گهرجي،

وزيراعظم چيو ته جهڙا انتظام مالاڪنڊ ۾ ڪياسين، وزيرستان ۾ به اهڙا انتظام ڪيا ويندا،

آمريڪا جيڪا غلطي سوويت جنگ وقت ڪئي اها غلطي نه ڪنداسين،

وزيراعظم صوبي سرحد کي خالص بجلي جي منافعي جي مد ۾ 110 ارب رپيا ڏيڻ جو اعلان ڪندي چيو ته انهن مان 10 ارب جلد ۽ باقي هر سال مارچ جي مهيني ۾ 25 –25 ارب رپيا ڏنا ويندا،

هڪ سوال ته ڇا سمورن قبائلي علائقن ۾ آپريشن ٿيندو،

جي جواب ۾ وزيراعظم چيوته جتي جتي دهشتگرد هوندا اتي ڪارروائي ٿيندي،

3 سالن کان بند پيل پشاور –پاراچنار روڊ تان جلد دهشتگردن جو خاتمو آندو ويندو ۽ في الحال پشاور پاراچنار تائين هيليڪاپٽر سروس شروع ڪرڻ تي ويچاريون پيا،

هن چيو ته واپارين کي پهتل نقصان لاءِ صوبائي حڪومت کي رپورٽ جوڙڻ جي هدايت ڪئي آهي،

هڪ سوال جي جواب ۾وزيراعظم چيو ته ڀارتي وزيراعظم من موهن سنگهه جو بيان شرم الشيخ ملاقات جو تسلسل آهي،

هن اتفاق ڪيو هو ته ڳالهيون ئي مسئلي جو حل آهن،

وزيراعظم  چيو ته ڪشمير مسئلي جي حل کانسواءِ خطي ۾ ڇڪتاڻ برقرار رهندي، هن چيو ته اسان جي جذبي تي ڪير به  شڪ نه ٿو ڪري سگهي،

هڪ سوال جي جواب ۾ وزيراعظم چيو ته اين آر او پارليامينٽ ۾ آهي،

پارليامينٽ سپريم ادارو آهي،

اهو جيڪو فيصلو ڪندو اهو بهتر هوندو، وزيراعظم چيو ته هليري ڪلنٽن هتي وزٽ ڪيو،

مختلف ڌرين سان ملاقاتون ڪيون، هن چيو ته دهشتگردي سڀني جي گڏيل ايجنڊا آهي.

اين آر او کي منظور ڪرايو ويو ته ڇڪتاڻ اڃا وڌندي ۽ حالتون وڌيڪ خراب ٿي وينديون:نواز شريف لاهور(رپورٽ:امداد علي سومرو) مسلم ليگ (ن) جي قائد ميان نواز شريف آمريڪا جي واکاڻ ڪندي چيو آهي ته هليري ڪلنٽن سٺا جذبا کڻي پاڪستان آئي ۽ اوباما جا به پاڪستان لاءِ سٺا جذبا آهن،

اين آر او کي پارليامينٽ کان پري رکيو وڃي،

جيڪڏهن اهو منظور ڪيو ويو ته ڇڪتاڻ وڌندي، جن اين آر او مان فائدو حاصل ڪيو آهي انهن کي گهرجي ته اهي ڪورٽ ۽ عوام جي عدالت ۾ پيش ٿين، هن اهي ڳالهيون لاهور ۾ اڳوڻي ڪرڪيٽر وسيم اڪرم سان سندس زال جي وفات تي تعزيت ڪرڻ بعد ان جي ڊفينس واري رهائشگاهه ٻاهران ميڊيا سان ڳالهائيندي ڪيون، نواز شريف واضح  ڪيو ته مسلم ليگ (ن) اين آر او خلاف حڪمت عملي جوڙي ڇڏي آهي،

جنهن جو اعلان   اڱاري ڏينهن اسلام آباد ۾ ڪوٺايل پارلياماني پارٽي جي اجلاس بعد ڪيو ويندو.

نواز شريف اين آر او بابت ڪيل سوال جو جواب ڏيندي چيو ته اسٽينڊنگ ڪاميٽي جي گڏجاڻي ۾ اين آر او جي معاملي کي جيئن بلڊوز ڪيو ويو آهي،

اهو انتهائي افسوسناڪ طريقو آهي ۽ ڪاميٽي ۾  پارلياماني روايتن جي ٿوري به پرواهه نه ڪئي وئي،

اين آر او کي ڪنهن به صورت ۾ پارليامينٽ ۾ نه آڻڻ گهرجي،

ڇاڪاڻ ته اهڙو بل پارليامينٽ، ملڪ ۽ حڪومت جي بدنامي جو سبب بڻجندو.

اهڙو قانون پاس ڪرڻ سان ڇڪتاڻ وڌندي ۽ جيڪي حالتون هن وقت آهن،

ان کان به خراب ٿي وينديون.

منهنجي خيال ۾ هن بل جي منظوري بعد ڪرپشن خلاف ڳالهائڻ نامناسب ٿي ويندو.

هڪ ٻئي سوال جي جواب ۾ هن چيو ته اين آر او بعد جيڪو بل ايندو اهو نه رڳو قوم لاءِ بدنامي جو سبب هوندو پر اسان جي عزتِ نفس ۽ قومي خودمختياري توڙي وقار جي خلاف آهي.

ان سان اسان جي حڪومت سان لاڳاپن ۾ به انتشار پيدا ٿيڻ جو خدشو آهي.

هن چيو ته صدر زرداري سان ملاقات ۾ نه هن اين آر او بابت ڳالهايو ۽ نه ئي مون ان معاملي تي ڳالهائڻ مناسب سمجهيو هو،

اين آر او کي زوري منظور ڪرائڻ ملڪ جي مفاد ۾ نه هوندو.

اسان کي گڏجي 17 هين ترميم جو خاتمو آڻڻو هو،

جيڪا اڃا تائين ختم ناهي ٿي،

جيڪڏهن اها ختم ٿي وڃي ها ته سمورا مسئلا حل ٿي چڪا هجن ها.

جيڪڏهن اسان ميثاقِ جمهوريت تي عمل ڪيون ها ته اين آر او به ڪڏهو ڪو اسان جي رستي تان هٽي چڪو هجي ها.

صدر زرداري سان ٻيهر ملاقات جي حوالي سان ڪيل سوال جي جواب ۾ نواز شريف چيو ته مان پوئين ڀيري ان سان ملڻ ويس ته ميڊيا مون مٿان تنقيد ڪئي ۽ چيو ويو ته زرداري سان ملاقات سبب نواز شريف جو گراف گهٽجي ويو آهي،

مان ڪو صدر زرداري کان ڊالرز ۽ پرمٽ يا پلاٽ وٺڻ نه پر پاڪستان لاءِ ويو هئس ۽ ان سان پاڪستان جي ايجنڊا تي ئي ڳالهه ڪئي هئي ۽ ان سان جيڪڏهن گراف گهٽجي ٿو ته گهٽجي.

هن چيو ته پاڪستان ۾ جڏهن به ڪو آمر آيو آهي،

اهو اين آر او جهڙيون شيون کڻي آيو،

پهرين 8 هين ترميم آندي وئي،

جنهن کي اسان وڏي مشڪل سان ۽ سمورو زور لڳائي ختم ڪيو هو ۽ مون کي ياد آهي ته بينظير ڀٽو به ان خلاف هٿ کڻي ووٽ ڏنو هو،

ان بعد مشرف 17 هين ترميم آندي ۽ اين آر او جو تحفو آندو.

صدر زرداري جي حوالي سان ڪيل هڪ ٻئي سوال جي جواب ۾ هن چيو ته صدر زرداري کان نئون واعدو ته تڏهن وٺان ها، جڏهن هو اڳ وارا وعدا پورا ڪري ها، ايندڙ هفتي پارلياماني پارٽي جي اسلام آباد ۾ گڏجاڻي آهي ۽ آئون پاڻ وڃي ملاقات ڪندس،

ڪيري لوگر بل ۽ آمريڪي پرڏيهي وزير جي دوري جي حوالي سان ڪيل سوال جي جواب ۾ نواز شريف چيو ته ان کان اڳ سينيٽر جان ڪيري به آيو هو،

اسان ڪيري لوگر بل بابت پنهنجا تحفظات تفصيل سان ان سامهون رکيا هئا ۽ هاڻي هليري سامهون به پنهنجا تحفظات رکيا آهن.

جڏهن نواز شريف کان اهو سوال ڪيو ويو ته هليري ڪلنٽن اترين علائقن سان گڏ ڏکڻ پنجاب لاءِ پڻ مالي پئڪيج جو اعلان ڪري وئي آهي،

جنهن مان اهو تاثر اڀريو آهي ته مسلم ليگ (ن) ڏکڻ پنجاب ۾ دهشتگردن خلاف ڪارروائي جي اجازت ڏئي ڇڏي آهي؟ جي جواب ۾ هن چيو ته اسان کي اهو سمجهي ڇڏڻ گهرجي ته ڪجهه اهڙيون ذميواريون ۽ ڪم آهن،

جيڪي اسان کي پاڻ ڪرڻ گهرجن.

”ڊيپوٽيشن ۽ ڪانٽريڪٽ تي مقرر ڪامورا ڪم جا آهن يا نه؟“:وزيراعليٰ پاران اعليٰ سطحي ڪاميٽي قائم ڪراچي (رپورٽ:مشتاق سهيل) وزيراعليٰ سنڌ سيد قائم علي شاهه صوبائي حڪومت پاران ڪانٽريڪٽ تي رکيل گريڊ 17 کان گريڊ 21 جي رٽائرڊ ڪامورن توڙي ڊيپوٽيشن تي مقرر ٿيل عملدارن جي معيار جي پرک ۽ سندن ضرورت هجڻ جي تعين لاءِ زراعت واري صوبائي وزير سيد علي نواز شاهه جي سربراهي ۾ اعليٰ سطحي ڪاميٽي جوڙي آهي،

جنهن جا قانون وارو صوبائي وزير اياز سومرو، سروسز ۽ مائنز اينڊ منرل کاتن جا سيڪريٽري ميمبر هوندا، ڄاڻايل ڪاميٽي ڪانٽريڪٽي ڪامورن ۽ ڊيپوٽيشن تي مقرر آفيسرن جو الڳ الڳ جائزو وٺي تجويزون ڏيندي،

جيڪي ڪامورا انتهائي ضرورت جوڳا ۽ فني صلاحيت رکندڙ هوندا، تن کي سندن موجوده پوسٽن تي برقرار رکيو ويندو،

جڏهن ته معيار تي پورو نه لهندڙ ڪامورن جي مقرري رد ڪري کين گهر موڪليو ويندو،

اهڙي ڪاميٽي ٺهڻ جي تصديق ڪندي وزيراعليٰ سنڌ جي ترجمان سنڌ حڪومت تي ڪانٽريڪٽ تي رکيل آفيسرن جي حوالي سان ٿيندڙ بنا جواز تنقيد تي تبصرو ڪندي چيو آهي ته ميرٽ ۽ شفافيت حڪومت جو نصب العين آهي،

ترجمان وڌيڪ چيو ته وزيراعليٰ جي حڪم تي چيف سيڪريٽري 29 سيپٽمبر 2009ع تي ڪانٽريڪٽ تي ڪيل مقررين ۽ ڊيپوٽيشن تي آيل آفيسرن جي مقرري متعلق ڪيسن جا تفصيل سمري جي شڪل ۾ وزيراعليٰ سنڌ کي موڪليا، جنهن تي وزيراعليٰ 14 آڪٽوبر 2009ع تي چيف سيڪريٽري کي اها سمري مشوري لاءِ موڪلي، جنهن بعد 17 آڪٽوبر 2009ع تي وزيراعليٰ چيف سيڪريٽري جي گڏيل مشوري سان انهن معاملن جو جائزو وٺڻ لاءِ ڪاميٽي جوڙي،

ترجمان موجب وزيراعليٰ ڪاميٽي پاران ڏنل سفارشن آڌار ڪارروائي ڪندو.

رٽائر ٿيندڙ ملازمن جا پينشن ڪيس رٽائرمينٽ جي تاريخ کان 6 مھينا اڳ تيار ڪرڻ جي ھدايت  ڪراچي (اي پي پي) سنڌ جي چيف سيڪريٽري فضل الرحمان انتظامي کاتن جي سربراهن  ايڊيشنل چيف سيڪريٽري سميت سينيئر ميمبر بورڊ آف روينيو، چيئرمين اينٽي ڪرپشن اسٽيبلشمينٽ ۽ صوبائي سيڪريٽري کي هدايت ڪئي آهي ته رٽائر ٿيندڙ ملازمن جي پينشن جا ڪيس سندن رٽائرمينٽ جي تاريخ کان 6 مهينا اڳ تيار ڪرڻ گهرجن ته جيئن انهن جي رٽائرمينٽ بعد کين لاڳاپيل بقايائن جي ادائگي کي يقيني بڻائي سگهجي.

چيف سيڪريٽري واضح ڪيو ته ان سلسلي ۾ اڳ به اهڙيون هدايتون جاري ڪري چڪا آهيون ۽ اهڙين هدايتن کي يقيني بڻايو وڃي ته جيئن رٽائر ٿيندڙ ملازمن کي سندن پينشن ۽ ٻين بقايائن حاصل ڪرڻ ۾ ڪا پريشاني نه ٿئي.

سنڌ ۾ پرڏيهين کي مسواڙ يا ليز تي پلاٽ،گهر ۽ فليٽ ڏيڻ تي پابندي لاڳو  ڪراچي (بيورو رپورٽ) سنڌ جي گهرو کاتي پوليس کي اطلاع ڏيڻ بنا سڄي سنڌ ۾ غير ملڪين کي مسواڙ يا ليز تي رهائشي مقصد لاءِ گهر، بنگلو، فليٽ يا اپارٽمينٽ ڏيڻ تي قلم 144 تحت 90 ڏينهن لاءِ پابندي لاڳو ڪندي سڄي سنڌ جي اسٽيٽ ايجنٽن ۽ پراپرٽي ڊيلرز کي پابند ڪيو آهي ته گهرو کاتي جي اجازت بنا  ۽ لاڳاپيل ٿاڻي کي  ڄاڻ ڏيڻ کان بنا ڪو پلاٽ، رهائشي گهر، بنگلو، فليٽ يا اپارٽمينٽ ڪنهن به غير ملڪي شهريت رکندڙ شخص کي مسواڙ يا ليز تي نه ڏيندا ۽ نه ئي وڪرو ڪندا،

جڏهن ته سمورا اسٽيٽ ايجنٽ ان ڳالهه جا پابند هوندا ته ليز ڪرائيندڙ مسواڙي يا خريد ۽ وڪرو ڪندڙ جي سموري معلومات اهڙا معاملا طئي ٿيڻ کان اڳ  لاڳاپيل ٿاڻي کي فراهم ڪئي وڃي،

جنهن بابت باقائده نوٽيفڪيشن پڻ جاري ڪيو ويو آهي.

اها ڳالهه گهرو کاتي جي صوبائي وزير ڊاڪٽر ذوالفقار مرزا اجلاس کان پوءِ صحافين سان ڳالهائيندي ٻڌائي.

گهرو وزير وڌيڪ ٻڌايو ته گهرو صوبائي کاتي ڪراچي ۾ يونين ڪائونسل سطح تي پبلڪ پارٽيسپيشن ڪاميٽيون قائم ڪرڻ جو به هڪ الڳ نوٽيفڪيشن جاري ڪري ڇڏيو آهي،

جنهن جو مقصد ڪميونٽي ميمبرن ۽ عوامي نمائندن جي امن امان ۽ علائقائي سطح تي هم آهنگي کي هٿي ڏيڻ جي اپائن کي يقيني بڻائڻ آهي ته جيئن شرپسند عناصر پنهنجي ڪڌن ارادن ۾ ڪامياب نه ٿي سگهن.

يونين ڪائونسل جي سيڪريٽري تي اها ذميواري هوندي ته هو يو سي ناظم (جيڪو ڪاميٽي جو ميمبر هوندو) ۽ ٻين ميمبرن سان 15 ڏينهن ۾ هڪ اجلاس ڪندو ۽ اجلاس جي ڪارروائي جا تفصيل سنڌ جي گهرو کاتي کي موڪليندو.

هڪ سوال جي جواب ۾ ڊاڪٽر ذوالفقار مرزا چيو ته سوات متاثرن وانگر وزيرستان آپريشن جي متاثرن لاءِ به سنڌ ۾ ڪئمپون قائم ڪيون وينديون.

هن چيو ته وزيرستان جو عوام علائقي ۾ امن قائم ڪرڻ جي جذبي تحت پنهنجا گهر ڇڏي ٻين علائقن ۾ منتقل ٿيو آهي.

هن وڌيڪ چيو ته هينئر تائين وزيرستان متاثرن جو هڪ به خاندان سنڌ ۾ نه آيو آهي.

ڪراچي ۾ آپگهاتي حملن ذريعي لساني فساد ڪرائڻ جي نشاندهي، 1000 ڪمانڊوز تي ٻڌل نئين فورس تيار  ڪراچي (رپورٽ: اختيار کوکر) ڳجهن ادارن ايندڙ ڪجهه ڏينهن اندر سنڌ جي وڏن شهرن خاص ڪري ڪراچي ۾ آپگهاتي بمبارن جي حملن ۽ دهشتگردي جي ڪاررواين ذريعي وڏي پيماني تي لساني فساد ڪرائڻ واري سازش جي نشاندهي ڪندي ان کي صوبي جي سيڪيورٽي ادارن لاءِ وڏو چئلينج قرار ڏنو آهي.

سنڌ حڪومت جي ذميوار ڄاڻو ذريعن کان ڪاوش کي مليل رپورٽ موجب اهڙو انڪشاف صوبي جي سيڪيورٽي جي ذميوار ادارن پاران گذريل ڏينهن صوبي جي امن امان جي حوالي سان سي ايم هائوس ۾ سنڌ جي وڏي وزير سيد قائم علي شاهه جي صدارت هيٺ ٿيل هڪ خاص گڏجاڻي کي بريفنگ ڏيندي ڪيو ويو.

انهي بريفنگ واري دستاويز جي ڪاوش کي مليل ڪاپي موجب تازو سرحد صوبي ۾ حڪومت پاران شروع ڪيل نئين فوجي آپريشن جي نتيجي ۾ ملڪ جي سڀ کان وڏي تجارتي مرڪز ڪراچي شهر لاءِ آپگهاتي بمبارن ۽ دهشتگردن جي حملن جو خدشو وڌي ويو آهي.

رپورٽ ۾ ٻڌايو ويو آهي ته ڳجهن ادارن کان حڪومت کي مليل رپورٽن ۾ چيو ويو آهي ته تحريڪ طالبان سان تعلق رکندڙ دهشتگرد پنهنجي توجهه سنڌ صوبي ۾ دهشتگرد حملا ڪرڻ طرف وڌائي رهيا آهن،

تحريڪ طالبان پاڪستان سان گڏ بلوچ لبريشن آرمي ۽ سنڌ لبريشن آرمي پڻ صوبي جو امن امان خراب ڪرڻ لاءِ دهشتگرد واريون ڪارروايون ڪري سگهن ٿيون.

سنڌ صوبي جي حوالي سان دهشتگردن جو خاص نشانو ايندڙ ڪجهه ڏينهن اندر سنڌ صوبي جي شهري علائقن خاص ڪري ڪراچي ۾ بمبارن جي حملن ۽ دهشتگردي جي ڪاررواين ذريعي وڏي پيماني تي لساني فساد ڪرائڻ آهي.

جيڪو حڪومت جي سيڪيورٽي ادارن لاءِ وڏو چئلينج آهي.

رپورٽ ۾ چيو ويو آهي ته انهي صورتحال کي ٻاهريون دشمن قوتون پڻ پنهنجي ناپاڪ مقصدن لاءِ استعمال ڪري سگهن ٿيون.

امن امان جي پيدا ٿيل انهي نئين خطري کي منهن ڏيڻ لاءِ صوبي اندر ڳجهن ادارن جي رابطي جي نظام کي وڌيڪ موثر بڻائڻ جي ڪوشش ڪئي پئي وڃي.

انهي کانسواءِ دهشتگردي جو مقابلو ڪرڻ لاءِ 1000 ڪمانڊوز تي ٻڌل پوليس جو نئون ايليٽ فورس پڻ تيار ڪيو ويو آهي.

ساڳئي وقت سي آءِ ڊي پوليس جي نظام کي وڌيڪ بهتر بڻايو پيو وڃي.

انهي سان گڏ پوليس قانون جي شيڊيول چار هيٺ خطرناڪ دهشتگرد ڏوهارين جي تيار ڪيل لسٽ ۾ شامل ماڻهن جي سرگرمين تي ڪرڙي نظر رکي پئي وڃي ۽ صوبي اندر خاص ڪري مذهبي انتها پسندن کي منهن ڏيڻ لاءِ سيڪيورٽي ادارن جو الڳ اينٽي ايڪسٽريمسٽ سيل قائم ڪيو ويو آهي.

سنڌ ۾ 10 مهينن دوران 1539 ڌاڙا لڳا ۽ 146ماڻهو اغوا ٿيا  ڪراچي: صوبي جي امن امان جي حوالي سان سنڌ جي وڏي وزير کي گذريل ڏينهن ڏنل بريفنگ ۾ پوليس کاتي دعويٰ ڪئي آهي ته هلندڙ سال 2009ع جي 10 مهينن دوران 2269 ماڻهو قتل ۽ 226 عورتن سان جنسي ڏاڍائي ٿي،

1539 ڌاڙا لڳا، 146 ڄڻا اغوا ٿيا.

3629 ڦرون ٿيون،

118 ماڻهو ڌاڙن جي وارداتن ۾ مئا پر پوءِ به امن امان جي صورتحال ڪنٽرول هيٺ رهي.

وڏي وزير کي ڏنل انهيءَ بريفنگ واري دستاويز جي ”ڪاوش“ کي مليل ڪاپيءَ موجب گذريل سال جنوريءَ کان آڪٽوبر تائين 10 مهينن دوران صوبي اندر ٿيل ڏوهن جي مقابلي ۾ هن سال 118 ماڻهو وڌيڪ قتل ٿيا ۽ 29 وڌيڪ عورتون ڏاڍائي جو شڪار ٿيون پر 42 ماڻهو گهٽ اغوا ٿيا ۽ گذريل سال جي مقابلي ۾ 254 گهٽ ڌاڙا لڳا.

هلندڙ سال صوبي اندر حڪومت خلاف ڪابه وڏي سياسي، مذهبي يا شاگرد ۽ ليبر تحريڪ نه هلي سگهي ۽ نه ئي دهشتگردي جو ڪو وڏو واقعو ٿيو آهي.

پڪڙيا ويا  ڪراچي: سنڌ جي مختلف علائقن مان سيڪيورٽي ادارن هلندڙ سال 2009ع دوران 25 دهشتگرد گروپ پڪڙيا آهن،

جن مان 16 گروپن جو تعلق القاعده سان آهي،

سيڪيورٽي ادارن پاران گذريل ڏينهن سنڌ جي وڏي وزير کي ڏنل هڪ بريفنگ واري دستاويز جي ”ڪاوش“ کي مليل ڪاپيءَ موجب انهيءَ خاص آپريشن دوران 6 دهشتگرد ماريا ويا آهن ۽ 56 ڄڻا گرفتار ڪيا ويا آهن.

گرفتار دهشتگردن جاچ دوران سيڪيورٽي ادارن کي ٻڌايو آهي ته هو صوبي جي مختلف حساس ترين هنڌن تي حملا ڪرڻ جي رٿابندي ڪري رهيا هئا.

آپريشن جي نتيجي ۾ دهشتگردن جي قبضي مان هٿ آيل هٿيارن ۾ 212 ڪلوگرام ڌماڪيدار مادو، 2049 ڊيٽونيٽر، 203 هينڊ گرنيڊ، هڪ اينٽي ايئر ڪرافٽ گن، 7 اينٽي ٽئنڪ گنون، 7 بي ايم مارٽر ميزائيل، 15 تيار بم، 21 راڪيٽ لانچر، 59 راڪيٽ، 18 آپگهاتي جيڪيٽون ۽ 153 ٻيا خودڪار هٿيار شامل آهن.

مخالف ڌر وزيراعظم بڻجڻ جي شوق ۾ ملڪ داءُ تي پئي لڳائي:فضل الرحمان  ملتان (مانيٽرنگ ڊيسڪ) جي يو آءِ (ف) جي سربراهه مولانا فضل الرحمان چيو آهي ته آئون حڪومت جو مخالف آهيان پر صدر آصف علي زرداري جو اتحادي آهيان،

حڪومت تي ملڪي مفاد ۾ فيصلا ڪرڻ لاءِ دٻاءُ وجهي رهيا آهيون،

مخالف ڌر وزيراعظم بڻجڻ جي شوق ۾ ملڪ داءُ تي لڳائي رهي آهي،

ملتان جي جامع قاسم العلوم ۾ ڳالهائيندي مولانا فضل الرحمان چيو ته مدرسن تي ڇاپا هڻڻ آمريڪي ايجنڊا آهي،

جنهن جو مقصد مذهبي اقتدار ۽ سوسائٽي کي هڪ ٻئي کان پري ڪرڻ آهي،

هن چيو ته 24 مئي تي ديني جماعتن جي ڪنوينشن ۾ هٿيارن جي جنگ ۾ ساٿ نه ڏيڻ جو اعلان جاري ڪيو ويو آهي،

هن وڌيڪ چيو ته ملڪ ۾ موجوده بحران واري صورتحال سان منهن ڏيڻ لاءِ اپوزيشن ڪردار ادا ڪري.

ڪراچي ۾  تحريڪ طالبان جا 4 دهشتگرد گرفتار،هٿيار هٿ  ڪراچي (بيورو رپورٽ) سي آءِ ڊي پوليس ڪراچي جي سهراب ڳوٺ واري علائقي ۾ پابندي پيل تنظيم تحريڪ طالبان پاڪستان سان تعلق رکندڙ 4  ڄڻن کي گرفتار ڪري سندن قبضي مان 30 ڪلو گرام ڌماڪيدار مادي سان گڏ هٿيار هٿ ڪرڻ جي دعويٰ ڪئي آهي.

سي آءِ ڊي پوليس جي ايس پي فياض خان رابطو ڪرڻ تي ٻڌايو ته سهراب ڳوٺ جي علائقي مان گرفتار ڪيل بهادر، صادق ۽ قاري شاڪر جو تعلق پابندي پيل تنظيم تحريڪ طالبان پاڪستان سان آهي،

جيڪي ڪراچي جي بئنڪن ۾ ڌاڙا هڻي ڦريل رقم طالبان ڏانهن اماڻڻ سان گڏ ڪراچي ۾ ٽارگيٽ ڪلنگ ۽ دهشتگردي جي ٻين ڏوهن ۾  پڻ ملوث آهن.

گرفتار ڪيل جوابدار بنون واري علائقي ۾ فوجي جوانن کي اغوا ڪري قتل ڪرڻ جهڙي سنگين ڏوهن ۾ پڻ ملوث آهن.

جوابدارن وٽان 30  ڪلو  گرام ڌماڪيدار مادي کانسواءِ 3 ڪلاشنڪوف، 2 هينڊ گرنيڊ ۽ ٻيا هٿيار هٿ آيا آهن.

پوليس موجب گرفتار ڪيل جوابدارن جو مهمند ايجنسي ۾ ڪم ڪندڙ تحريڪ طالبان پاڪستان جي عمر خالد گروپ سان تعلق آهي،

جيڪي سندس چوڻ تي ڪراچي ۾ بئنڪ ڌاڙن ۽ ٻين ڏوهن ذريعي حاصل ٿيندڙ پئسا ان ڏانهن اماڻيندا هئا.

جوابدارن کي سڀاڻي سومر ڏينهن رمانڊ لاءِ عدالت ۾ پيش ڪيو ويندو.

ايم ڪيو ايم جو ناظمن جي ليز وارن اختيارن بابت نوٽيفڪيشن تي عدم اطمينان  ڪراچي (رپورٽ: اختيار کوکر) متحده قومي موومينٽ جي قيادت مڪاني ادارن واري صوبائي کاتي پاران ناظمن جا زمينون ۽ ٻيون ملڪيتون ليز تي ڏيڻ وارا اختيار بحال ڪرڻ لاءِ جاري ڪيل نوٽيفڪيشن تي عدم اطمينان جو اظهار ڪندي چيو آهي ته ان نوٽيفڪيشن سان ناظمن جا اختيار بحال نه ٿيا آهن.

ان ڪري هنن سنڌ حڪومت کان مطالبو ڪيو آهي ته ان نوٽيفڪيشن ۾ ترميم ڪندي وڏي وزير پاران ناظمن مٿان اها پابندي لڳائڻ جي حوالي سان 20 جولاءِ 2009ع تي جاري ڪيل پهريون نوٽيفڪيشن واپس ورتو وڃي.

ذريعن موجب ٽي ڏينهن اڳ گورنر هائوس مڪاني ادارن واري کاتي پاران 20 جولاءِ 2009ع ، 12 سيپٽمبر 2009ع ۽ 21 آڪٽوبر 2009ع تي ان معاملي جي حوالي سان جاري ٿيل نوٽيفڪيشن گهرايا.

جنهن کانپوءِ گورنر هائوس ۾ متحده جي قيادت مڪاني ادارن واري کاتي جي ذميوار انتظاميا سان رابطو ڪري مٿن زور ڏنو آهي ته کاتي پاران 21 آڪٽوبر 2009ع تي ناظمن جا ليز اختيار بحال ڪرڻ وارو جاري ڪيل نوٽيفڪيشن ٺيڪ ناهي،

ان کي ٺيڪ ڪري ٻيهر جاري ڪيو وڃي،

ڇاڪاڻ جو ان نوٽيفڪيشن ذريعي 12 سيپٽمبر 2009ع وارو جيڪو نوٽيفڪيشن رد ڪيو ويو آهي،

جيئن ته اهو نوٽيفڪيشن پابندي لاڳو ڪرڻ لاءِ 20 جولاءِ تي جاري ڪيل اصل نوٽيفڪيشن ۾ صرف تبديلي ڪرڻ وارو هو،

ان ڪري 20 جولاءِ 2009ع وارو اصل نوٽيفڪيشن بحال ٿي ويو آهي.

ذريعن موجب هنن موقف اختيار ڪيو آهي ته جيستائين 20 جولاءِ وارو نوٽيفڪيشن واپس نٿو ورتو وڃي،

ناظمن جا کسيل اختيار واپس نه ٿيندا.

ذريعن موجب مڪاني ادارن واري کاتي انتظاميا کي ٻڌايو آهي جيئن ته مڪاني ادارن وارو صوبائي وزير ملڪ کان ٻاهر ويل آهي،

ان ڪري ان جي واپسيءَ کانپوءِ ئي ان جي منظوريءَ سان نئون ترميمي نوٽيفڪيشن جاري ٿي سگهي ٿو.

ڪراچي ۾ حددخليون هٽائڻ دوران احتجاج، فائرنگ، شيلنگ، گرفتاريون  ڪراچي (بيورو رپورٽ) ڪراچي جي سهراب ڳوٺ ۽ جمشيد ٽائون وارن علائقن ۾ غير قانوني اڏاوتن خلاف ڪراچي شهري سرڪار ۽ پوليس جي ڪارروائي، شهرين جو احتجاج، فائرنگ، ڳوڙها گئس جو استعمال.

پوليس تي حملو ڪرڻ جي الزام هيٺ ڪيترائي ماڻهو گرفتار.

پوليس جمعدار ۽ ڊي ايس پي زخمي ٿي پيا.

ڪالهه ڇنڇر ڏينهن لياقت آباد ٽائون ۽ جمشيد ٽائون جي انتظاميا شاهراهه پاڪستان تي لياقت آباد کان تين هٽي تائين واري علائقي ۾ ٻنهي پاسن کان تعمير ٿيل دڪان توڙي گهرن کي  غير قانوني ڄاڻائي ڊاهڻ جو سلسلو شروع ڪيو ته دڪاندار ۽ علائقي واسي مڇرجي پيا ۽ انهن شهري حڪومت جي عملي جي مزاحمت ڪرڻ شروع ڪئي،

ان دوران مڇريل ماڻهن گاڏين تي پٿراءُ ڪندي ٽريفڪ معطل ڪري ڇڏي ۽ روڊ تي ٽائرن کي باهيون ڏيڻ شروع ڪيو.

مڇريل ماڻهن شهري سرڪار جي عملي پاران ملبو کڻڻ لاءِ آندل هڪ ڊمپر کي پڻ باهه ڏئي ڇڏي،

موقعي تي پوليس مڇريل ماڻهن کي ڇڙوڇڙ ڪرڻ لاءِ سندن مٿان لٺ بازي ڪئي ته ان جي موٽ ۾ ماڻهن پڻ پوليس مٿان پٿراءُ ڪندي گهٽين ۾ ويندا رهيا جڏهن ته ان موقعي تي مختلف پاسن کان هوائي فائرنگ پڻ ٻڌڻ ۾ ايندي رهي.

جمشيد ڪوارٽر جي ايس پي ارشاد احمد سيهڙ موجب ٽين هٽي ويجهو نوري شاهه بابا جي مزار لڳ شهري حڪومت جي زمين تي ماڻهن قبضا ڪري مختلف مانڊڙيون لڳائي ڪاروبار شروع ڪري ڏنو هو ۽ شهري حڪومت ڪراچي جي ٻين علائقن جيان هتان پڻ بي ترتيب مرڪز هٽائي اتي شهري حڪومت پاران مهيا ڪيل مانڊڙيون الاٽ ڪرڻ چاهيون ٿي جيڪي ڪرائي تي انهن ساڳين مالڪن کي ڏيڻيون هيون، انهيءَ لاءِ جيئن ئي شهري حڪومت جي ٽيم پوليس سان اتي پهتي ته قبضو ڪندڙن پٿراءُ ڪيو ۽ هنگاما ڪندي شهري حڪومت جي هڪ ڊمپر کي باهه ڏني،

جنهن کي روڪڻ لاءِ پوليس ڳوڙها گيس استعمال ڪيا ۽ لٺبازي ڪندي 8 کان وڌيڪ ڄڻن کي گرفتار ڪيو آهي،

هوڏانهن سهراب ڳوٺ جي علائقي ۾ ٽيچرز هائوسنگ سوسائٽي جي زمين تي مبينا قبضو ختم ڪرائڻ لاءِ عدالت جي حڪم تي پوليس قبضي خالي ڪرائڻ لاءِ جيئن ئي پهتي ته اتي موجود هٿياربندن هوائي فائرنگ ڪئي ۽ پوليس تي پٿراءُ ڪيو ۽ هنگاما ڪيا،

نتيجي ۾ هيڊ ڪانسٽيبل محمد علي گولي لڳڻ سبب ۽ ايس پي او افتخار لوڌي پٿر لڳڻ سبب زخمي ٿي پيا ۽ پوليس موبائيل جا شيشا ڀڄي پيا.

مرتضيٰ ڀٽو ڪيس:شعيب سڊل،مسعود شريف ۽ ٻين کي بيان لاءِ نوٽيس  ڪراچي (بيورو رپورٽ) ايڊيشنل ڊسٽرڪٽ اينڊ سيشن جج  آفتاب احمد خان جي عدالت مير مرتضيٰ ڀٽو قتل ڪيس جي اکين ڏٺن شاهدن جي بيانن جو گم ٿيل رڪارڊ هٿ نه اچڻ تي 4 نومبر تائين ٻڌڻي ملتوي ڪري ڇڏي آهي.

ڪالهه ڏکڻ  ضلعي جي رڪارڊ روم جي انچارج فاضل جج سان چيمبر ۾ ملاقات ڪري وڌيڪ مهلت طلب ڪئي جنهن تي عدالت ڄاڻايل ڪيس جي ٻڌڻي 4 نومبر تائين ملتوي ڪري ڇڏي.

ٻئي طرف عدالت ڄاڻايل ڪيس ۾ جوابدار طور نامزد آءِ بي جي اڳوڻي سربراهه مسعود شريف، شعيب سڊل، واجد دراني، شاهد حيات، راءِ طاهر ۽ ٻين کي بيان قلمبند ڪرائڻ لاءِ پڻ نوٽيس جاري ڪرڻ جو حڪم ڏئي ڇڏيو آهي.

ياد رهي ته عدالت تازو  ڊسٽرڪٽ اينڊ سيشن جج ڏکڻ ذريعي جوڊيشل مئجسٽريٽ غلام فاروق شيخ کي مير مرتضيٰ ڀٽو ۽ ساٿين جي قتل ڪيس ۾ 164 تحت شاهدن جي بيانن جو گم ٿي ويل رڪارڊ هٿ ڪري پيش ٿيڻ جي هدايت ڪئي هئي جيڪو ڪالهه تائين هٿ نه اچي سگهيو آهي.

سنڌ جو وڏو وزير اڱاري کان ڇنڇر تائين اسيمبلي ميمبرن سان ملاقاتون ڪندو  ڪراچي (بيورو رپورٽ) وزير اعليٰ سنڌ جي ترجمان چيو آهي ته سنڌ جو وڏو وزير سيد قائم علي شاهه اڱاري، اربع ۽ خميس ڏينهن صوبائي اسيمبلي جي ميمبرن سان شام 5 وڳي کان شام 7:30 وڳي تائين، قومي اسيمبلي جي ميمبرن ۽ سينيٽرن سان هر ڇنڇر جي شام 5 کان 7:30 وڳي تائين ۽ پارٽي جي مختلف ضلعن جي عهديدارن سان سومر جي شام 5 کان 7:30 وڳي تائين وزير اعليٰ هائوس ۾ ملاقاتون ڪندو.

ترجمان قومي اسيمبلي جي ميمبرن، سينيٽرن، صوبائي اسيمبلي جي ميمبرن ۽ پارٽي جي عهديدارن کي درخواست ڪئي آهي ته هو وزير اعليٰ سان ملاقات جي سلسلي ۾ وزير اعليٰ سنڌ جي ايڊيشنل سيڪريٽري اسٽاف سان ملاقات جي سلسلي ۾ پهريان رابطو ڪن ته جيئن انهن کي ڪنهن به قسم جي ڏکيائي پيش نه اچي.

سرحد ۾ دهشتگردي جي خطري سبب بند ڪيل تعليمي ادارا سڀاڻي کان کولڻ جو اعلان  پشاور (بيورو رپورٽ) سرحد حڪومت سمورا تعليمي ادارا 2 نومبر کان کولڻ جو اعلان ڪيو آهي،

سرحد جي سڌ سماءَ واري وزير ميان افتخار ميڊيا کي بريفنگ ڏيندي چيو ته سمورا تعليمي ادارا 2 نومبر کان کلي ويندا،

هن چيو ته سڀني اعليٰ ادارن کي سيڪيورٽي فراهم نه ٿا ڪري سگهون، ڇاڪاڻ ته صوبي ۾ 27  هزار تعليمي ادارا آهن ۽ 50 هزار پوليس اهلڪار آهن،

ميان افتخار چيو ته وزيرن کي آفيسون ڇڏڻ جون ڌمڪيون مليون آهن،

سڄو ملڪ ٽارگيٽ تي آهي پر اسان جا حوصلا بلند آهن،

شرپسندن کي شڪست ملندي،

هن چيو ته ڪرائي جي قاتلن پهرين مالا ڪنڊ ۾ عوام جو رت وهائي قيامت برپا ڪئي ۽ هاڻ وزيرستان ۽ پشاور ۾  قيامت برپا ڪرڻ چاهين ٿا پر  اسان جو  عزم آهي ته شرپسندن کي شڪست ملندي،

شرپسند چاهين ٿا ته عوام حڪومت سان نفرت ڪري پر شهيدن جا وارث چون ٿا ته قرباني لاءِ تيار آهيون.

قانون واري وزارت کي مڪاني ادارن بابت سفارشون روڪڻ جي هدايت،بين الصوبائي اجلاس گهرائڻ جو اصولي فيصلو اسلام آباد (رپورٽ: قربان بلوچ) صدر آصف علي زرداري مڪاني حڪومتن جي حوالي سان قانون ۽ انصاف واري وزارت کي سفارشون تيار ڪرڻ يا ان حوالي سان اجلاس منعقد ڪرڻ کان منع ڪندي مامري تي غور لاءِ هڪ دفعو ٻيهر مڪاني ادارن واري وفاقي وزارت کي غور ڪري آگاهي ڏيڻ جي هدايت ڪئي آهي،

جنهن بعد مڪاني ادارن بابت وفاقي وزارت پاران 10 نومبر تي بين الصوبائي اجلاس گهرائڻ جو اصولي فيصلو ڪيو ويو آهي،

ويساهه جوڳن ذريعن موجب صدر آصف علي زرداري مختلف ڌرين خاص ڪري اتحادي ڌرين پاران مڪاني حڪومتن واري مامري ۾ قانون ۽ انصاف واري وزارت جي ملوث هئڻ تي اعتراض وارڻ بعد صدر قانون ۽ انصاف واري وزارت کي ان مامري ۾ مداخلت توڙي ڪارروائي روڪڻ جي هدايت ڪندي چيو آهي ته ان مامري سان قانون ۽ انصاف واري وزارت جو ڪو تعلق ناهي،

ذريعن موجب ان حوالي سان صدر مڪاني حڪومتن وارو مامرو مڪاني ادارن واري وفاقي وزارت ۽ بين الصوبائي وزارتي ڪاميٽي ذريعي ڏسڻ جون هدايتون جاري ڪري ڇڏيون آهن،

جنهن بعد مڪاني ادارن واري وفاقي وزارت صورتحال تي غور لاءِ بين الصوبائي ڪاميٽي جو اجلاس منعقد ڪرڻ جون تياريون شروع ڪري ڇڏيون آهن،

نئين پيدا ٿيل صورتحال جي حوالي سان رابطو ڪرڻ تي مڪاني ادارن واري وفاقي وزير رٽائرڊ جسٽس عبدالرزاق ٿهيم ڪاوش کي ٻڌايو ته 16 آڪٽوبر تي مدو ختم ٿيڻ کانپوءِ واري صورتحال تي غور لاءِ بين الصوبائي وزارتي ڪاميٽي جو اجلاس 10 نومبر تي منعقد ڪرڻ جو امڪان آهي،

اجلاس ۾ 16 آڪٽوبر تي مڪاني حڪومتن جو مدو ختم ٿيڻ کانپوءِ مڪاني حڪومتون ۽ ناظم برقرار رهڻ واري صورتحال تي غور ڪيو ويندو،

هن ٻڌايو ته بين الصوبائي وزارتي ڪاميٽي جي اجلاس ۾ چئن صوبائي حڪومتن جي سفارشن جي روشني ۾ انهن جي مستقبل بابت نئين سر سفارشون تيار ڪيون وينديون،

31 ڊسمبر تائين جيڪڏهن صدر مڪاني حڪومتن بابت ڪو فيصلو نه ٿو ڪري يا صوبن کي ان نظام ۾ ڦيرڦار ڪرڻ جا اختيار نه ٿو ڏئي، تيستائين قانون موجب مڪاني حڪومتن ۽ ناظمن جو نظام برقرار رهندو پر جيڪڏهن 10 نومبر واري متوقع اجلاس ۾ بين الصوبائي وزارتي ڪاميٽي ڪي نيون سفارشون تيار ڪندي ته اهي وزيراعظم ذريعي صدر کي موڪليون وينديون.

(ق)ليگ هم خيال گروپ اين آر او تي غور لاءِ اجلاس طلب ڪري ورتو اسلام آباد(بيورو رپورٽ) (ق) ليگ هم خيال گروپ جي اڳواڻ سليم سيف الله چيو آهي ته عوام اهو ڄاڻڻ چاهي ٿو ته سياسي پارٽين جون ڪهڙي نموني چونڊون ڪرايون وڃن ٿيون،

ڪيئن 20-20 سالن تائين پارٽي جي صدارت تي قبضو ڪيو وڃي ٿو،

ان کي پوءِ خاندان جي جاگير بڻايو وڃي ٿو،

اليڪشن ڪميشن ۾ گڏجاڻي بعد ڪالهه ميڊيا سان ڳالهائيندي هن چيو ته اسان ان حوالي سان جيڪا پيشقدمي ڪئي آهي ان کي اعليٰ سطحي فورم تي به کڻي وينداسين، اسان کي خوشي آهي ته چوڌري شجاعت چونڊن کي چئلينج ڪرڻ واري ٻڌڻي دوران پنهنجي دوستن سان گڏ شريڪ ٿيو آهي،

ان وقت چوڌري شجاعت گروپ جي ميمبرن پاران نعريبازي شروع ڪئي وئي،

جنهن جي جواب ۾ هن وڌيڪ ڳالهائيندي چيو ته اسان نعريبازي ڪرڻ وارن مان نه آهيون،

هن هڪ سوال جي جواب ۾ چيو ته اين آر او بابت سينٽرل ايگزيڪيوٽو ڪاميٽي جو اجلاس طلب ڪيو ويو آهي،

ان ۾ ڳالهه سولي ٿيندي،

اسان ان خلاف ووٽ ڏينداسين، اسان جي گروپ جي رياض فتيانه پاران اين آر او خلاف ووٽ نه ڏيڻ تي ان کان پڇاڻو ڪيو ويندو ۽ کيس شوڪاز نوٽيس جاري ڪرڻ لاءِ به سوچي رهيا آهيون،

ان موقعي تي ڪشمالا طارق به موجود هئي،

هن چيو ته چوڌري شجاعت جي ڌر نوان دستاويز جمع ڪرايا آهن،

اسان سياسي ۽ قانوني جنگ سپريم ڪورٽ تائين به کڻي وڃي سگهون ٿا،

سياسي پارٽين اندر داداگيري ڪرڻ جي اجازت نه ڏينداسين.

پيٽروليم قيمتون هڪ مهيني تائين ساڳيون برقرار رهنديون،نوٽيفڪيشن جاري اسلام آباد  (بيورو رپورٽ)ناڻي واري وزارت پيٽروليم قيمتن ۾ اضافي جي حوالي سان اوگرا پاران موڪليل سمري کي رد ڪري ڇڏيو آهي،

هڪ مهيني تائين پيٽروليم جون قيمتون ساڳيون برقرار رکڻ جو فيصلو ڪيو ويو آهي،

حڪومتي ذريعن موجب اوگرا پيٽرول جي قيمتن ۾ 50 پئسا، ڊيزل 12 پئسا، گاسليٽ 70 پئسا، لائيٽ اسپيڊ ڊيزل هڪ رپيو 10 پئسا ۽ هاءِ آڪٽين جي قيمتن ۾ 2 رپيا في لٽر اضافي جي سفارش ڪئي هئي،

جڏهن ته حڪومت پيٽروليم قيمتون هڪ مهيني تائين ساڳيون برقرار رکڻ جو نوٽيفڪيشن پڻ جاري ڪري ڇڏيو آهي.

جسٽس رمدي جي سربراهي ۾ بينچ سڀاڻي جسٽس ڏوگر جو ڪيس ٻڌندي اسلام آباد(بيورو رپورٽ) چيف جسٽس آف پاڪستان جسٽس افتخار محمد چوڌري وضاحت جاري ڪندي چيو آهي ته هن اعليٰ عدليا جي ججن خلاف توهين عدالت واري ڪيس کان پاڻ کي الڳ ناهي ڪيو،

بينچ جوڙڻ چيف جسٽس جو استحقاق آهي،

سپريم ڪورٽ جي پبلڪ رليشن آفيسر شاهد ڪنبوه پاران جاري ڪيل پڌرائي ۾ ڄاڻايو ويو آهي ته مختلف درجن جي ڪيسن جي ٻڌڻي لاءِ بينچ جوڙڻ چيف جسٽس جو استحقاق آهي ۽ ان استحقاق کي انتهائي احتياط سان استعمال ڪيو ويندو آهي ۽ ان ڏس ۾ لاڳاپيل پهلوئن کي نظر ۾ رکيو ويندو آهي،

جنهن ۾ توهين عدالت جي ڪيس ۾ انٽرا ڪورٽ اپيل جو امڪان ۽ ان سان گڏوگڏ آئين جي آرٽيڪل 209 تحت سپريم جوڊيشل ڪائونسل کي ريفرنس موڪلڻ شامل آهي ان ڪري توهين عدالت ڪيس جي ٻڌڻي لاءِ 5 رڪني لارجر بينچ جوڙي وئي آهي،

سپريم ڪورٽ جي جسٽس خليل الرحمان رمدي جي سربراهي ۾ 5 رڪني لارجر بينچ سڀاڻي جسٽس (ر) عبدالحميد ڏوگر ۽ ٻين ججن جي توهين عدالت ڪيس جي ٻڌڻي ڪندي،

عبدالحميد ڏوگر پاران سندس وڪيل نعيم بخاري ۽ احمد رضا قصوري پيش ٿيندا،

جڏهن ته عدالتي معاونت لاءِ وقتي اٽارني جنرل شاهه خاور پيش ٿيندو.

قومي اسيمبلي جو  امڪاني هنگامي وارو اجلاس سڀاڻي کان شروع  ٿيندو اسلام آباد (بيورو رپورٽ) قومي اسيمبلي جو اجلاس سڀاڻي کان پارليامينٽ هائوس ۾ شروع ٿيندو.

اجلاس جي صدارت قومي اسيمبلي جي اسپيڪر ڊاڪٽر فهميده مرزا ڪندي.

اجلاس ۾ معمول جي ڪارروائي سان گڏوگڏ اهم قومي معاملن تي به بحث ڪيو ويندو.

سياسي ذريعن موجب قومي اسيمبلي جو ايندڙ اجلاس ان حوالي سان به وڌيڪ هنگامه خيز هوندو، ڇو ته قومي اسيمبلي جي قانون ۽ انصاف واري  اسٽينڊنگ ڪاميٽي مان قومي مصالحتي آرڊيننس (اين آر او) منظور ٿيڻ کانپوءِ ايوان مان منظوري لاءِ ايجنڊا تي ايندو.

ذريعن موجب اين آر او قومي اسيمبلي ۾ پيش ٿيڻ کانپوءِ مخالف ڌر ان تي بحث جو مطالبو ڪندي.

ذريعن موجب اين آر او جي منظوري وقت حڪومت کي مخالف ڌر طرفان سخت مزاحمت جي صورتحال کي منهن ڏيڻو پوندو.

زڪوات ڪائونسل پاران گذارا الائونس اڄ کان بحال ڪرڻ جو اعلان اسلام آباد (رپورٽ: ايم بي سومرو) بينظير انڪم سپورٽ پروگرام ڏانهن فنڊ منتقل ٿيڻ بعد زڪوات فنڊ جي ختم ٿيل گذارا الائونس کي سينٽرل زڪوات ڪائونسل اڄ کان بحال ڪري ڇڏيو آهي ۽ فيصلو ڪيو آهي ته مستحقن لاءِ گذارا الائونس جي  رقم ۾ واڌارو ڪري کين عيد کان اڳ رقم ڏني ويندي،

ڪائونسل حيدرآباد ۽ پشاور ۾ قائم ڪڊني سينٽرن لاءِ 50 لک ۽ سرحد جي متاثرن کي 31 ڊسمبر تائين امداد جاري رکڻ جو فيصلو به ڪري ڇڏيو آهي،

سينٽرل زڪواٽ ڪائونسل جو اجلاس ڪالهه اسلام آباد ۾ سيڪريٽري وفاقي وزارت عشر ۽ زڪوات جي صدارت ۾ ٿيو،

اجلاس ۾ سينٽرل زڪوات ڪائونسل جي ميمبرن وزارت جي عملدارن، زڪوات ڪاميٽي جي سيڪريٽرين ۽ پرائيويٽ ميمبرن شرڪت ڪئي،

اجلاس دوران هلندڙ سال جولاءِ مهيني دوران بينظير انڪم سپورٽ پروگرام فنڊ منتقل ڪرڻ سبب ختم ڪيل گذارا الائونس کي اڄ پهرين نومبر کان  بحال ڪرڻ جو فيصلو ڪيو ويو آهي ۽ اها گرانٽ مستحقن ۾ عيد کان اڳ ورهائڻ  تي به اتفاق ڪيو ويو آهي،

اجلاس ۾ گذارا الائونس ۾ واڌاري جو به فيصلو ڪيو ويو آهي.

بجلي بچت لاءِ اڳتي ڪيل گهڙيون هڪ ڪلاڪ پوئتي ڪيون ويون اسلام آباد (بيورو رپورٽ) حڪومت بجلي بچت لاءِ اڳتي ڪيل گهڙيون ٻيهر هڪ ڪلاڪ پوئتي ڪري ڇڏيون آهن،

وفاقي ڪابينا جي فيصلي تحت اڳتي ڪيل گهڙيون ڪالهه رات 12 وڳي ساڍا 6 مهينن بعد هڪ ڪلاڪ پوئتي ڪيون ويون،

حڪومت بجلي جي بچت ڪرڻ لاءِ 15 اپريل تي گهڙيون هڪ ڪلاڪ اڳتي ڪيون هيون، پاڻي ۽ بجلي جي وفاقي وزارت جو چوڻ آهي ته گهڙيون هڪ ڪلاڪ اڳتي ڪرڻ سان روزانو 250 ميگاواٽ بجلي بچت ٿيندي هئي،

موجوده حڪومت پهريون ڀيرو هڪ جون 2008ع تي گهڙيون اڳتي ڪيون هيون، جنهن بعد 31 آگسٽ 2008ع تي گهڙيون پوئتي ڪيون ويون هيون، ملڪ ۾ پهريون ڀيرو اپريل 2002ع ۾  گهڙيون هڪ ڪلاڪ اڳتي ڪيون ويون،

جيڪي آڪٽوبر 2002ع ۾ پوئتي ڪيون ويون.

پريس ڪائونسل جي قيام تي سرڪار ۽ اي پي اين ايس ۾ اتفاق:ڪاميٽي به قائم اسلام آباد (اي پي پي) اطلاعات واري وفاقي وزير قمر زمان قائره چيو آهي ته حڪومت اخباري مالڪن جي تنظيم اي پي اين ايس سان گڏجي اخبارن لاءِ اشتهارن جي برابري جي بنياد تي ورڇ جي پاليسي ٺاهڻ چاهي ٿي،

ميڊيا تي ڪنهن به قسم جي ڪا به پابندي لڳائڻ جو ارادو ناهي،

اي پي اين ايس جي مطالبي تي وزارت جي اشتهارن جي سينٽرلائيزڊ پاليسي تي عملدرآمد کي في الحال روڪي ڇڏيو آهي.

ڪالهه هتي اي پي اين ايس جي صدر مجيب الرحمان شامي، سينيئر نائب صدر محمد اسلم قاضي، نائب صدر ممتاز اي طاهر، سيڪريٽري جنرل ڊاڪٽر جبار خٽڪ، جوائنٽ سيڪريٽري سيد محمد منير جيلاني، فنانس سيڪريٽري مهتاب خان ۽ اي پي اين ايس جو ايگزيڪيوٽو ڊائريڪٽر ڊاڪٽر تنوير اي طاهر ساڻس ملاقات دوران اشتهارن جي پاليسي، پريس ڪائونسل قائم ڪرڻ ۽ ميڊيا تي مبينا پابندين جي معاملن تي ڳالهه ٻولهه ڪئي.

وفاقي وزير ۽ اي پي اين ايس وفد وچ ۾ ٿيل ڳالهه ٻولهه ۾ ٻنهي ڌرين پريس ڪائونسل قائم ڪرڻ تي اتفاق ڪندي ان لاءِ اطلاعات ۽ نشريات جي وفاقي وزير سيڪريٽري جي سربراهي ۾ 4 رڪني ڪاميٽي جوڙڻ جو فيصلو ڪيو.

اجلاس کانپوءِ ڳالهائيندي وفاقي وزير چيو ته اطلاعات واري وزارت ميڊيا معاملن کي بهتر ڪرڻ لاءِ ڪيترائي قدم کنيا آهن.

اي پي اين ايس جي مطالبي تي سينٽرلائيزڊ ايڊورٽائيزمينٽ پاليسي تي في الحال عملدرآمد روڪي ڇڏيو آهي.

حڪومت ميڊيا تي ڪا به پابندي لڳائڻ جو ارادو نه ٿي رکي، جڏهن ته آزاد ۽ مثبت ميڊيا کي هٿي ڏيڻ لاءِ اي پي اين ايس سان گڏجي پاليسي جوڙڻ چاهي ٿي.

صدر آصف پيٽروليم ڊولپمينٽ ليوي آرڊيننس جي مدي ۾ واڌ ڪري ڇڏي اسلام آباد (بيورو رپورٽ) صدر آصف علي زرداري پيٽروليم ڊولپمينٽ ليوي آرڊيننس جي مدي ۾ واڌ ڪري ڇڏي آهي،

آرڊيننس ۾ واڌ 8 نومبر کان ڪئي وئي آهي،

آرڊيننس جي مدي ۾ واڌ ٿيڻ سان پيٽروليم منصوعات تي 10 رپيا في لٽر ليوي چارج برقرار رهندو، اڳ جاري ڪيل پيٽروليم ڊولپمينٽ ليوي آرڊيننس جو مدو 8 نومبر تي ختم ٿي رهيو هو،

ٻڌايو پيو وڃي ته پي ڊي ايل اڳ عدالت ۾ چيلينج ٿيل آهي،

ٻئي طرف صدر آصف علي زرداري غريب ماڻهن کي مفت قانوني مدد فراهم ڪرڻ بابت پڻ آرڊيننس جاري ڪري ڇڏيو آهي،

جنهن کي پبلڪ ڊفينڊر اينڊ ليگل ايڊ آفيس 2009ع جو نالو ڏنو ويو آهي،

آرڊيننس تحت چيف پبلڪ ڊفينڊر، ايڊيشنل چيف پبلڪ ڊفينڊر، ضلعي پبلڪ ڊفينڊر مقرر ڪيا ويندا،

جڏهن ته هر تعلقي ۾ گهٽ ۾ گهٽ هڪ پبلڪ ڊفينڊر مقرر ڪيو ويندو،

ان کانسواءِ صدر آصف لا آفيسرز امينڊمنٽ آرڊيننس 2009ع پڻ جاري ڪري ڇڏيو آهي.

پاڪستان جو مستقبل بلوچستان  جي ترقي سان ڳنڍيل آهي:صدر اسلام آباد (بيورو رپورٽ) صدر آصف علي  زرداري چيو آهي ته بلوچستان بابت پارلياماني ڪاميٽي جي سفارشن جي روشني ۾ بلوچستان جا سڀ مسئلا حل ڪيا  ويندا ۽ بلوچستان جي ماڻهن جي احساس محرومي ختم ڪئي ويندي،

حڪومت بلوچستان جي ترقي تي خصوصي ڌيان ڏئي رهي آهي،

ڇو ته پاڪستان جو مستقبل بلوچستان جي ترقي سان ڳنڍيل آهي،

هو ڪالهه بلوچستان جي وفد کي خطاب ڪري رهيو هو،

بلوچستان جي وڏي وزير نواب اسلم رئيساڻي جي سربراهي ۾ بلوچستان ڪابينا جي ميمبرن صدر سان ايوان صدر ۾ ملاقات ڪئي.

صدر آصف علي زرداري چيو ته بلوچستان جي شاگردن کي  ٻين صوبن جي  تعليمي ادارن ۾ داخلا جي سلسلي ۾ سهولتون ڏنيون وينديون ۽ انهن جي همٿ افزائي ڪئي ويندي،

صدر ان موقعي تي  وفد جي تجويزن کي ٻڌو، صدر چيو ته  بلوچستان جو اين ايف سي جي حوالي سان  موقف ٻڌي خوشي ٿي آهي.

چوڌري شجاعت حسين جي چونڊ خلاف هم خيال گروپ جون درخواستون رد اسلام آباد (بيورو رپورٽ) چيف اليڪشن ڪمشنر جسٽس (ر) حامد علي مرزا هم خيال گروپ جي همايون اختر خان طرفان پاڪستان مسلم ليگ (ق) جي صدر چوڌري شجاعت حسين جي پارٽي صدر واري چونڊ خلاف داخل ڪيل ٻئي درخواستون رد ڪري ڇڏيون آهن.

چيف اليڪشن ڪمشنر ڪالهه پنهنجي مختصر فيصلي ۾ ٻئي درخواستون رد ڪيون.

اليڪشن ڪميشن آف پاڪستان جي ذريعن مطابق تفصيلي فيصلو بعد ۾ جاري ڪيو ويندو.

بعد ۾ همايون اختر خان جي وڪيل ٻنهي درخواستن جي رد ٿيڻ جي تصديق ڪئي آهي.

افغانستان مان دراندازي روڪڻ لاءِ سرحد جي سخت نگراني جي ضرورت آهي:پرڏيهي ترجمان اسلام آباد (مانيٽرنگ ڊيسڪ) پرڏيهي ترجمان عبدالباسط چيو آهي ته افغان سرحد بند ناهي ڪئي،

افغانستان مان دراندازي روڪڻ لاءِ سرحد جي سخت نگراني جي ضرورت آهي،

جاري ڪيل بيان ۾ پرڏيهي ترجمان عبدالباسط چيو ته دهشتگردن کي سرحد پار ڪرڻ کان روڪڻ لاءِ پاڪ_افغان سرحد تي ٻنهي پاسن کان سخت چيڪنگ جي ضرورت آهي.

ڊاڪٽر عافيه کي آمريڪا حوالي ڪرڻ تي ڪاميٽي فيصل صالح کي طلب ڪري ورتو اسلام آباد (بيورو رپورٽ) سينيٽ جي گھرو مامرن بابت ڪاميٽي ڊاڪٽر عافيه کي آمريڪا حوالي ڪرڻ تي اڳوڻي گھرو وزير فيصل صالح ۽ اڳوڻي گھرو سيڪريٽري کي طلب ڪري ورتو آھي،

قانون ۽ پرڏيھي مامرن جي وزارت کي ڊاڪٽر عافيه جي آزادي لاءِ عالمي عدالت ۾ وڃڻ بابت رپورٽ ڏيڻ جي ھدايت ڪئي آھي،

ڪالهه سينيٽ جي گھرو مامرن بابت اسٽينڊنگ ڪاميٽي جي چيئرمين طلحه محمود جي صدارت ۾ ٿيل اجلاس دوران اھڙو فيصلو ڪيو ويو آھي جنھن ۾ ميمبرن کانسواءِ گھرو، پرڏيھي ۽ قانون وارين وزارتن جي عملدارن ۽ ڊاڪٽر عافيه صديقي جي ڀيڻ شرڪت ڪئي،

ڪاميٽي کي گھرو وزارت ڊاڪٽر عافيه صديقي جي آمريڪا پھچڻ بابت بريفنگ ڏني،

جڏھن ته ڊاڪٽر عافيه صديقي جي ڀيڻ ڊاڪٽر عافيه مٿان ٿيندڙ تشدد جي وارتا ٻڌائيندي چيو ته ڊاڪٽر عافيه ايم بي بي ايس ڊاڪٽر ناھي ھو پي ايڇ ڊي ڊاڪٽر آھي،

آمريڪي ڪورٽ پاران ڊاڪٽرن کان تشدد بابت بيان تبديل ڪرائڻ لاءِ ڊاڪٽرن کي پئسا ڏياريا ويا آھن، جنھن جو رڪارڊ موجود آھي،

ڪاميٽي ڊاڪٽر عافيه جي ڪيس لاءِ 20 لک ڊالرن جي جاري ڪيل رقم ۽  خرچ جا تفصيل گھريا آھن.

لاڙڪاڻو:سپريم ڪورٽ پاران نوٽيس وٺڻ بعد 4 سال اڳ قتل ٿيل نوجوان جو ڪيس داخل:ايس ايڇ او جي گرفتاري ظاهر لاڙڪاڻو (رپورٽ:معشوق اوڍاڻو) لاڙڪاڻي ۾ 4 سال اڳ پراسرار نموني قتل ٿيل نوجوان آصف گوپانگ جو ڪيس تعلقي ٿاڻي لاڙڪاڻو جي تڏهوڪي ايس ايڇ او سميت 9 ڄڻن خلاف داخل، ايس ايڇ او جي گرفتاري به ظاهر، ان سلسلي ۾ گڏ ڪيل معلومات موجب 16 جولاءِ 2005ع تي شهر مان گذرندڙ رائيس ڪئنال جي بازيگر پل وٽان 25 سالن جي آصف علي پٽ مختيار علي گوپانگ جو لاش هٿ آيو هو،

جنهن کي مبينا طور اغوا بعد قتل ڪري لاش رائيس ڪئنال ۾ لوڙهيو ويو پر ان وقت جي تعلقي ٿاڻي جي پوليس نه لاش جو پوسٽ مارٽم ڪرايو ۽ نه وري ڪيس داخل ڪيو،

وارثن کان ڪچي پني تي صحيحون وٺي لاش ايڌي حوالي ڪيو ويو،

بعد ۾ وارثن نوجوان جي مڙهه کي قمبر جي گوپانگ محلي ڀرسان اباڻي قبرستان ۾ دفنائي ڇڏيو،

پراسرار نموني قتل ٿيل نوجوان جي والد ۽ ٽپال کاتي جي رٽائرڊ ملازم مختيار گوپانگ مختلف عملدارن سميت سپريم ڪورٽ جي چيف جسٽس کي پڻ درخواست اماڻي، جنهن آءِ جي سنڌ کي مامري جي جاچ ڪري 3 نومبر 2009ع تي حتمي رپورٽ پيش ڪرڻ جو حڪم ڏنو،

اهڙي حڪم کانپوءِ آءِ جي سنڌ وري ڊي آءِ جي لاڙڪاڻو کي مامري بابت تفصيلي رپورٽ ڏيڻ جو حڪم ڏنو،

جنهن تعلقي ٿاڻي لاڙڪاڻو جي تڏهوڪي ايس ايڇ او سيد آصف شاهه کي پاڻ وٽ سڏائي بيان ورتو،

جنهن صاف انڪار ڪيو ته سندس اڳيان اهڙو ڪو به واقعو پيش نه آيو آهي،

بعد ۾ ٿاڻي جي رڪارڊ مان ڪچي ايف آءِ آر هٿ ڪئي وئي،

جنهن تي فريادي جي صحيح ٿيل هئي،

جنهن مان ثابت ٿيو ته نوجوان آصف گوپانگ جو لاش هٿ آيو هو،

جنهن بعد اڳوڻي ايس ايڇ او آصف شاهه کي حراست ۾ وٺي مبينا قتل ٿيل نوجوان جي والد کي سڏايو ويو،

جنهن 31 آڪٽوبر تي تعلقي ٿاڻي تي قلم 302، 201، 217، 218، 342، 34 پي پي سي 120 بي تحت ايف آءِ آر داخل ڪرائي آهي،

جنهن ۾ هن ڄاڻايو آهي ته آئون اڳ ۾ قمبر ۾ رهندو هئس، هاڻي نيو ڪراچي جي ڳوٺ خميسو بروهي جو رهواسي آهيان،

منهنجو مقتول پٽ لاڙڪاڻي جي جيلس بازار ۾ جنرل اسٽور هلائيندڙ تاج محمد شيخ وٽ دڪان ۽ گهر ۾ ملازم هو،

جيڪو 13 جولاءِ 2005ع تي گهر نه آيو،

2 ڏينهن کانپوءِ سندس لاش مليو،

تعلقي ٿاڻي جي پوليس ڪيس داخل نه ڪيو ۽ نه وري لاش جو پوسٽ مارٽم ڪرايو، هن ايف آءِ آر ۾ جوابدار طور تعلقي ٿاڻي لاڙڪاڻو جي اڳوڻي ايس ايڇ او آصف شاهه، لاڙڪاڻي جي 3 واپارين تاج محمد شيخ، گل محمد شيخ ، شفيع محمد شيخ، سرفراز گوپانگ، عرفان گوپانگ، امتياز گوپانگ ۽ پوسٽ آفيس کاتي جي عملدار ملڪ اياز اعواڻ کي جوابدار نامزد ڪيو آهي،

جنهن ۾ هن ڄاڻايو آهي ته ڄاڻايل جوابدارن جو مختلف مامرن تي ساڻس تڪرار هلندڙ هو،

جنهن ڪري سندس پٽ آصف گوپانگ کي سازش تحت قتل ڪري لاش رائيس ڪئنال ۾ لوڙهيو ويو،

ٻئي طرف تعلقي ٿاڻي جي موجوده ايس ايڇ او اختر علي ابڙو ٻڌايو ته 4 سال اڳ قتل ٿيل نوجوان جو ٻيهر پوسٽ مارٽم ڪرائڻ لاءِ قانوني ماهرن سان مشوري بعد عدالت ۾ درخواست ڏني ويندي.

ڏوڪري:لاشاري-جوڻيجا تڪرار ۾ هاري قتل:لاش رکي ڌرڻو ڏوڪري/راڌڻ(نمائندن وٽان) ڏوڪري تعلقي جي ڪچي واري ٿاڻي ويهڙ جي حد ۾ واقع بيدي لاشاري ۾ 900 ايڪڙ زمين جي مالڪي تان سردار غلام اڪبر جوڻيجي ۽ رمضان لاشاري جي ڌرين ۾ هلندڙ تڪرار ٻيهر ڀڙڪي اٿيو،

هڪ ڌر جي 8 هٿياربندن سردار غلام اڪبر جي زمين ۾ ترن جو ڇاڻو ڪندڙ هاري 20 سالن جي غلام علي ڪلهوڙو کي گوليون هڻي مرڻينگ ڪري ڇڏيو،

جنهن راڌڻ اسپتال نيئندي رستي ۾ دم ڏنو،

مقتول جو لاش ڪچي جي ڳوٺ پيچر ڪلهوڙو پهچڻ تي ڪهرام مچي ويو،

هوڏانهن پوليس جي بي حسي واري رويي خلاف مقتول جي وارثن لاش ڳوٺ ٻاهران رکي 3 ڪلاڪن تائين ڌرڻو هنيو، ان ڏس ۾مقتول جي والد غلام اڪبر، غلام حسين، غلام محمد ڪلهوڙي ۽ ٻين صحافين کي ٻڌايو ته اسان سردار اڪبر جوڻيجي جا هاري آهيون،

اسان ترن جو فصل کڻي رهيا هئاسين ته اوچتو هٿياربندن فائرنگ ڪري اسان جو ڳڀرو نوجوان قتل ڪري ڇڏيو،

ٻئي طرف لاشارين واري ڌر جي رانجهن لاشاري جو چوڻ هو ته قتل وارو واقعو اسان جي ڌر نه ڪيو آهي،

ٻنهي طرفن جي فائرنگ ۾ ڳوٺاڻو قتل ٿيو آهي،

ٿي سگهي ٿو ته اسان جي مخالفن جي گولين ۾ ڳوٺاڻو قتل ٿيو هجي،

ٻئي طرف جوڻيجن واري ڌر جي قطب الدين جوڻيجو چيو آهي ته لاشارين واري ڌر بيگناهه هاري کي قتل ڪيو آهي،

هن چيو ته اسان جي زمين تي لاشارين قبضو ڪيو هو جيڪو اسان پوليس ذريعي خالي ڪرايو، واضح رهي ته انهي تڪرار ۾ ڪجهه وقت اڳ ۾ حاڪم جوڻيجو قتل ٿيو هو.

بدين جيل جي قيدين جو سھولتون نه ملڻ خلاف احتجاج، 5 اھلڪار يرغمال، شيلنگ، اھلڪار ۽ 3 باندي زخمي بدين (ن ڪ) بدين جيل ۾ سھولتون نه ملڻ خلاف قيدين پاران احتجاج، حاضري تي وڃڻ کان انڪار، قيدين 5 اھلڪارن کي يرغمال ڪري بيرڪن ۾ بند ڪري ڇڏيو،

جھيڙو، ھڪ اھلڪار سميت 4 زخمي، ڊسٽرڪٽ جيل بدين جي قيدين سھولتون نه ملڻ خلاف احتجاج ڪندي حاضري تي وڃڻ کان انڪار ڪيو ۽ 5 پوليس سپاھين نور محمد، انور چانڊيو، نيڪ  محمد، يار محمد ۽ ھڪ نامعلوم کي يرغمال ڪري بيرڪ ۾ بند ڪري ڇڏيو،

جيل جي قيدين موجب قيدين ۽ جيل پوليس وچ ۾ جھيڙو ان وقت ٿيو جڏھن ھڪ ڏينھن اڳ بند وارڊ ٻن قيدين محرم ملاح ۽ ستار ڪيريو کي جيل پوليس بند وارڊ مان ڪڍي عدالت موڪلڻ لاءِ ٻاھر ڪڍيو، ھڪ سئو کان مٿي قيدين بيرڪن مان نڪري ھنگامو ڪري فيصلي لاءِ آيل قيد ايس ٽي پي اڳواڻ مظھر ڪھيري ۽ پوليس سپاھين تي حملو ڪيو ۽ 5 اھلڪارن کي يرغمال ڪري بيرڪ ۾ بند ڪري ڇڏيو،

جيل جي اندروني ذريعن موجب بند وارڊ ڪيل قيدين محرم ۽ ستار ڪيريو ايس ٽي پي جي قيدي مظھر تي الزام ھڻندي چيو ته مظھر ڪھيري انتظاميا جو خاص رعايت يافته قيدي آھي ان کي سھولتون ملن ٿيون تنھن ڪري اسان کي ان جو ڪو فيصلو قبول ناھي، قيدين پاران يرغمال ڪيل سپاھين مان ھڪ سپاھي جھيڙي دوران ڀڄي ويو،

جڏھن ته 4 سپاھين کي آزاد ڪرائڻ لاءِ جيل سپرنٽينڊنٽ قمر رضا شاهه پاران ضلعي جي پوليس گھرائي وئي،

8 موبائيلن ۾ سوار پوليس جيل جي گيٽ ٻاھران ۽ بدين ٽنڊوباگو روڊ تي پوزيشنون سنڀالي ورتيون،

جنھن بعد جيل پوليس جيل اندر آپريشن شروع ڪري ڳوڙھا آڻيندڙ گئس جي شيلنگ ڪئي،

جڏھن ته صحافين کي جيل انتظاميا اندر وڃڻ کان روڪي ڇڏيو،

جيل  جي سپرنٽينڊنٽ قمر رضا شاهه ڪاوش پاران رابطي ڪرڻ تي ٻڌايو ته ڪجهه شرپسند قيدين محرم ملاح، ستار ڪيريو، گل محمد ملاح ۽ ٻين موبائيل فون، چرس ۽ نشي آور شين رکڻ جي اجازت گھري، ھن چيو ته اسان اھڙي ڪا به اجازت نه ٿا ڏيون،

ھاڻ قيدين پنھنجي ئي ساٿي مظھر تي پڻ حملو ڪري 4 سپاھين کي يرغمال ڪيو آھي،

ھوڏانھن جيل سپرنٽينڊنٽ جي درخواست تي ڊسٽرڪٽ ۽ سيشن جج اقبال احمد خواجا، سيڪنڊ ايڊيشنل سيشن جج بدين غلام رسول سمون کي جيل جو دورو ڪري قيدين جا مسئلا ٻڌڻ لاءِ موڪليو، جڏھن ته سيڪنڊ ايڊيشنل سيشن  جج جي جيل پھچڻ کان اڳ جيل انتظاميا 4 سپاھين کي قيدين کان آزاد ڪرائي ورتو.

سعوديه ۾ فوت 3 لاڙڪاڻي واسين جا مڙهه آڻڻ جو خرچ سرڪار ڀريندي:اياز سومرو لاڙڪاڻو(بيورورپورٽ) سعودي عرب جي شهر جدي ۾ فوت ٿيل ٽن لاڙڪاڻي واسين جا لاش آڻڻ لاءِ حڪومت پاران سمورو خرچ برداشت ڪرڻ جي خاطري، ان سلسلي ۾ 2 هفتا اڳ سعودي عرب جي جدي شهر ۾ فوت ٿيل ٽن لاڙڪاڻي واسين حاجي گلاب لهر، سندس پٽ بخت علي عرف بختيار علي لهر ۽ ڀائٽيي عبدالوهاب لهر جا لاش سعودي عرب مان وطن آڻڻ واري مامري بابت قانون جو صوبائي وزير محمد اياز سومرو ڪالهه ڳوٺ سارو خان (پيارو خان) لهر پهتو،

جتي هن فوتي گلاب لهر جي ڀاءُ علي نواز لهر ۽ ٻين وارثن کي ٻڌايو ته هن پرڏيهي معاملن واري وفاقي وزير شاهه محمود قريشي سان رابطو ڪيو،

جنهن ۾ پرڏيهي کاتي جي وفاقي سيڪريٽري کي ليٽر به اماڻيو، هن وڌيڪ چيو ته وچ اوڀر وارن معاملن جي ايڊيشنل سيڪريٽري محمد اسلم هڪ ليٽر اماڻي ڄاڻ ڏني آهي ته جدي ۾ موجود پاڪستاني سفارتخاني جو ليبر آفيسر نصرالله وٽو ۽ عبدالغفور ملڪ فوت ٿيل پيءُ، پٽ ۽ ڀائٽيي جي لاشن جي وصولي لاءِ جدي جي بلد ٿاڻي تي ويا ۽ اسپتال جي ڊاڪٽرن سان به رابطو ڪيو،

جدي پوليس پاڪستاني سفارتخاني جي عملدارن کي ڄاڻ ڏني آهي ته ٽنهي فوتين جي موت جي سببن (ڪاز آف ڊيٿ) جي ڄاڻ لاءِ لنڊن (برطانيا) ليبارٽري ڏانهن جزا اماڻيا آهن،

جنهن جي حتمي رپورٽ ڏينهن ٻن ۾ اچڻ جي توقع آهي،

جنهن بعد لاش پاڪستان موڪلڻ لاءِ وارثن حوالي ڪيا ويندا.

ان موقعي تي ڳوٺاڻن صوبائي وزير کي ٻڌايو ته اسين غريب آهيون،

ٽنهي فوتين جا لاش وطن آڻڻ جو خرچ برداشت نه ٿا ڪري سگهون، جنهن جي موٽ ۾ صوبائي وزير وارثن کي خاطري ڪرائي ته ٽنهي فوتين جي لاشن کي آڻڻ لاءِ تابوت ۽ جهاز جي ٽڪيٽ جو خرچ حڪومت برداشت ڪندي،

جڏهن ته ڪراچي کان لاڙڪاڻي تائين لاش آڻڻ لاءِ ايمبولينس جو خرچ به صوبائي حڪومت ادا ڪندي،

هن چيو ته اسان  فوتين جا مڙهه جدي مان لاڙڪاڻو پهچائڻ جو سمورو خرچ ادا ڪنداسين.

ان سلسلي ۾ ڳوٺاڻن کي فڪر مند ٿيڻ جي ضرورت ناهي.

دادو ڀرسان پراڻي دشمني تان جهيڙو، پيرسن قتل دادو(ن ڪ) دادو لڳ ڳوٺ دوداڻي جماليءَ ۾ پراڻي دشمني تان جمالي برادري جي ٻن ڌرين وچ ۾ جهيڙو ٿي پيو،

جنهن دوران ڪهاڙيون لڳڻ سبب  55 سالن جو واحد بخش جمالي شديد زخمي ٿي پيو جنهن کي نازڪ حالت ۾ حيدرآباد نيو پئي ويو ته هو واٽ تي فوت ٿي ويو،

مقتول جي وارثن سلطان جمالي، رزاق ۽ ٻين خلاف رپورٽ داخل ڪرائي آهي ته هنن حملو ڪري واحد بخش کي قتل ڪيو آهي،

جڏهن ته آخري اطلاعن تائين ڪابه گرفتاري عمل ۾  نه آئي هئي.

ڪنب ۾ پوليس جون گهرن تي چڙهايون،تشدد ۾ 3 عورتن سميت 4 زخمي،4 گرفتار،مظاهرو خيرپور/ڪوٽڏيجي(نمائندن وٽان) ڪنب پوليس صبح جو سوير فنڪشنل مسلم ليگ اڳواڻ فقير  غلام  رسول،  ابراهيم تمراڻي ۽ بابو تمراڻي جي گهرن تي چڙهائي ڪري  عورتن ۽ ٻارڙن کي سخت تشدد  جو نشانو بڻايو جنهن سبب 3 عورتون مسمات سڀائي، مسمات حميدان، افشان ۽ هڪ ٻارڙو ڪاشف  تمراڻي سخت زخمي ٿي پيا آهن،

جڏهن ته پوليس جي لٺ بازي سبب معصوم نينگر ڪاشف تمراڻي جي ٻانهن ڀڄي پئي آهي.

پوليس چڙهائي  دوران فنڪشنل مسلم ليگ سان لاڳاپيل چئن ڄڻن کي پڻ گرفتار ڪيو آهي جن ۾ حاجي فقير تمراڻي، فاروق تمراڻي، عاشق ۽ سعيد تمراڻي شامل آهن.

اهڙي واقعي کان پوءِ ڪنب پوليس جي ايس ايڇ او اڪبر عالماڻي  خلاف تمراڻي برادري جي سوين عورتن ، مردن  ۽ ٻارڙن پاڪ ڪتاب کڻي احتجاجي مظاهرو ڪيو.

مظاهرين ڪنب پوليس جي زيادتين ۽ مسلسل چڙهايون ڪرڻ ۽ لکين رپين جي ماليت جو سامان کڻڻ خلاف دانهيندي مسمات حميدان  ۽ مسمات زليخان تمراڻي ٻڌايو ته پوليس گذريل رات کان ٻيو ڀيرو صبح سان گهرن تي چڙهائي ڪري چئن ڄڻن کي گرفتار ڪيو آهي.

جڏهن ته ٻن عورتن ۽ ٻن ٻارڙن  کي سخت تشدد جو نشانو بڻايو آهي.

جڏهن ته پوليس گهرن ۾ ڀڃ ڊاهه ڪرڻ بعد لکين رپين جي ماليت جو سامان پڻ کڻي وئي آهي.

هنن ٻڌايو ته پوليس سياسي ونگار وهندي کين انتقامي ڪارروائي جو نشانو بڻائي رهي آهي.

هوڏانهن ايس ايڇ او ڪنب اڪبر عالماڻي احتجاج جي رپورٽنگ ڪندڙ صحافين کي پڻ سنگين نتيجا  ڀوڳڻ جون ڌمڪيون ڏنيون آهن.

هوڏانهن فنڪشنل مسلم ليگ  اڳواڻ ۽ وڏي وزير جي صوبائي صلاحڪار امتياز شيخ ڪنب پوليس پاران فنڪشنل مسلم ليگ جي ڪارڪنن جي گهرن تي چڙهايون ڪرڻ واري واقعي جو نوٽيس وٺندي چيو آهي ته ڪنب پوليس گذريل ڪيترن  ڏينهن کان پارٽي جي ڪارڪنن کي انتقامي ڪاررواين جو نشانو بڻائي رهي آهي.

هن چيو ته هو ڊي پي او سان رابطو ڪري گرفتار ڪارڪنن جي آزادي جي گهر ڪندو،

جڏهن ته واقعي بابت وڏي وزير سيد قائم علي شاهه کي آگاهي ڏيندو.

ٻئي طرف ايس ايڇ او ڪنب اڪبر عالماڻي ڪاوش کي ٻڌايو ته گذريل رات ڳوٺ تمراڻي ويجهو وساڻن جي ڪجهه نوجوانن فائرنگ ڪئي جنهن بعد ڪاٽن فيڪٽري جي مئنيجر تمراڻي برادري جي نامعلوم  ماڻهن تي ايف آءِ آر داخل ڪرائي جنهن بعد رات ۽ صبح چڙهائي ڪري گرفتاريون ڪيون اٿم جنهن بابت پوليس جي اعليٰ اختيارين کي آگاهي پڻ ڏني آهي.

ڪوٽ لالو جو عادل آرائين بازياب نه ٿيو،

وڌيڪ 2 گرفتار،ايس پي او بدلي ۽ ايس ايڇ او معطل فيض گنج (ن ڪ) ڪوٽ لالو شهر  مان 4  ڏينهن اڳ اغوا ٿي ويل 5 1 سالن جو نينگر عادل آرائين بازياب نه ٿي سگهيو.

ڪوٽ لالو ۾ واپارين ۽ مغوي جي وارثن جو ڪٺ.

ايم پي اي مغوي جي وارثن وٽ پهتو.

پوليس جا مختلف ڳوٺن تي ڇاپا، 2 کان وڌيڪ ماڻهو گرفتار، پوليس پاران 2 ڏينهن اڳ گرفتار ڪيل عورتن جي وارثن جي درخواست تي ٿاڻي تي عدالتي ڇاپو،  گرفتار ٿيل  3  عورتون ۽ 2 ٻارڙا بازياب، ايس پي او بدلي،  ايس ايڇ او ۽ چوڪي انچارج برطرف.

خبر موجب ڪوٽ لالو مان 4  ڏينهن اڳ هٿياربندن هٿان اغوا ٿي ويل نينگر عادل پٽ  سجاد آرائين بازياب نه ٿي سگهيو آهي،

جڏهن ته ڪوٽ لالو جي واپارين ۽ مغوي جي وارثن جو هڪ ڪٺ ٿيو،

جنهن ۾ فنڪشنل ليگ سان لاڳاپيل تڪ جي ايم پي اي ڊاڪٽر محمد رفيق ٻانڀڻ مغوي جي وارثن وٽ پهچي سڏايل ڪٺ ۾ شرڪت ڪئي،

ان موقعي تي ايم پي اي ڊاڪٽر محمد رفيق ٻانڀڻ چيو ته هتي امن امان جي صورتحال خراب ٿي وئي آهي،

مغوي جي بازيابي جلد نه ٿي ته صوبائي اسيمبلي جي اجلاس ۾ مامرو اٿاريو ويندو،

ٻئي طرف پوليس فيض گنج جي مختلف علائقن امن چودڳي.

رضاآباد، پڊعيدن ۽ ٻين علائقن ۾ ڇاپا هڻي وڌيڪ 2 ماڻهن کي گرفتار ڪري ورتو آهي.

هوڏانهن پوليس پاران ڏوهاري سرگرمين ۾ ملوث قلندر بخش خاصخيلي جي گهر تي ڇاپي دوران گرفتار ڪيل 3 عورتن جي وارثن   پاران هاءِ ڪورٽ سکر  کي درخواست ڏيڻ بعد عدالت جي حڪم تي ريڊ ڪمشنر عزيزالله کوسو ڪوٽ لالو ٿاڻي تي عدالتي ڇاپو هڻي گرفتار ٿيل 3 عورتن مسمات ساران، عزيزان خاتون، پروين خاصخيلي ۽ 2 ٻارڙن کي بازياب ڪرائي ورتو آهي،

جڏهن ته اغوا ٿيل نينگر جي  بازيابي عمل ۾ نه اچڻ تي آر پي او سکر ايس پي او ٺري ميرواهه محمد اقبال جماڻي کي بدلي ڪري ڇڏيو آهي،

جڏهن ته ڊي پي او خيرپور پير محمد شاهه ايس ايڇ او ڪوٽ لالو اقبال احمد ڊومڪي کي معطل ۽ چوڪي ڀنگو بهڻ جي انچارج  اي ايس آءِ حسين بخش چنا کي برطرف ڪرڻ جو حڪم جاري ڪري ڇڏيو آهي،

جڏهن ته ڪوٽ لالو ٿاڻي جي اضافي چارج فيض گنج جي ايس ايڇ او حاڪم علي جلباڻي حوالي ڪئي وئي آهي،

هوڏانهن ڪوٽ لالو ٿاڻي تي نينگر جو اغوا ڪيس سندس پيءُ سجاد آرائين جي فرياد تي 5 نامعلوم جوابدارن خلاف داخل ڪيو ويو آهي.

قاضي احمد لڳ هٿياربندن هٿان زمين جي تڪرار تان همراهه قتل قاضي احمد(ن ڪ) قاضي احمد ڀرسان زمين جي تڪرار تان همراهه قتل، 3 ڄڻن تي ڪيس داخل، تفصيل موجب قاضي احمد لڳ ڳوٺ گهرام  مري ۾ زمين جي تڪرار تان هٿياربندن 45 سالن جي عبدالوحيد پٽ يعقوب مري کي گوليون هڻي قتل ڪري ڇڏيو،

جنهن بعد فرار ٿي ويا،

اطلاع تي پوليس واقعي واري هنڌ پهچي لاش قاضي احمد اسپتال پهچايو، جيڪو پوسٽ مارٽم بعد وارثن حوالي ڪيو ويو،

هوڏانهن  مقتول جي زال مسمات  پيراڻي مري قاضي احمد ٿاڻي تي ٽن جوابدارن عبدالله مري، مير هزار مري ۽ عبيد الله مري  خلاف مڙس جي قتل جو ڪيس داخل ڪرايو آهي،

مقتول جي زال ٻڌايو ته مهنجي مڙس کي ظالم جوابدارن بيگناهه قتل ڪري اسان سان ظلم ڪيو آهي،

کين گرفتار ڪري انصاف ڪيو وڃي.

ڪشمور لڳ پراڻي دشمني تان فائرنگ ڪري نوجوان قتل ڪشمور (ن ڪ) ڪشمور ويجهو ڪچي جي علائقي ۾ پراڻي دشمني تان جوابدارن هٿان فائرنگ ۾ نوجوان قتل، ڪيس داخل نه ٿيو،

تفصيل موجب ڪشمور جي ڪچي واري علائقي ۾ جوابدار پراڻي دشمني تان نوجوان رشيد ڪوش کي گوليون هڻي قتل ڪري فرار ٿي ويا،

جڏهن ته ان سلسلي ۾ ڪيس داخل نه ٿي سگهيو هو،

ذريعن موجب واقعو ڪوش برادري جي ٻن ڌرين ۾ هلندڙ تڪرار سبب پيش آيو آهي،

مقتول تي پنهنجي ئي برادري جي هڪ شخص جي قتل جو الزام هو،

جنهن ڪري هن پنجاب مان لڏي اچي گيهلپور ۾ رهائش اختيار ڪئي هئي،

ڪاوش پاران رابطو ڪرڻ تي پوليس عملدار خان محمد بروهي ٻڌايو ته مقتول جي لاش جو پوسٽ مارٽم ٿيڻ بعد ڪيس داخل ڪيو ويندو.

حيدرآباد جي ڊرائينگ استادن کي 19 سالن کان ترقيون ملي نه سگهيون حيدرآباد (رپورٽ: منير راڄڙ) تعليم کاتي حيدرآباد جي اختيارين 19 سالن کان ضلعي جي ڊرائينگ استادن کي گهربل لياقتون ۽ اهليت هئڻ باوجود ترقيون نه ڏنيون،

90ع کان پاس ٿيل آرڊر توڙي تازو تعليم واري سينيئر وزير جي حڪمن باوجود ضلعي اختيارين استادن کي ترقيون نه ڏنيون آهن،

ان ڏس ۾حاصل ڪيل ڄاڻ موجب سنڌ تعليم کاتي ليٽر نمبر Ho-Fd(SR-IV)2-50/76(III)  جيڪو 4 ڊسمبر 1990ع ۾ تعليم کاتي سنڌ جي سمورن ضلعن جي اختيارين کي اماڻيو هو،

ان ۾ واضح هدايت ڪئي وئي آهي ته هاءِ اسڪول جي جن به ڊرائينگ استادن جون تعليمي لياقتون ۽ اهليت پوري آهي،

انهن کي بي پي ايس 14 مان ايوارڊ ڏئي 15 هون گريڊ ڏنو وڃي ۽ انهن استادن ۾ ون ٿرڊ جي حساب سان وري 17 هين گريڊ ۾ ترقي ڏني وڃي،

ڄاڻايل حڪم تي سنڌ جي سمورن ضلعن ۾ عمل ٿيڻ شروع ٿي ويو ۽ ان وقت به سڀني ضلعن ۾ ڊرائينگ ٽيچرن کي 14 مان 15 هون گريڊ ۽ سليڪشن طور 17 هون گريڊ ڏنو پيو وڃي پر رڳو حيدرآباد ۾ ان فيصلي تي عمل نه ٿيو آهي،

جنهن ڪري حيدرآباد جا ڊرائينگ ٽيچر گريڊ ۽ مراعتن کان محروم آهن،

اهڙي ٻٽي رويي خلاف متاثر استادن آگسٽ 2009ع ۾ سنڌ جي تعليم واري سينيئر وزير پير مظهر الحق سان ملاقات ڪئي،

جنهن تي هن ليٽر نمبر 50/(G-III)EEL جاري ڪري اي ڊي او حيدرآباد کي حڪم ڏنو ته ايوارڊ واري فيصلي تي عمل ڪري هڪ هفتي اندر کيس رپورٽ ڪئي وڃي پر ان حڪم تي به 2 مهينا گذري وڃڻ باوجود عمل نه ٿي سگهيو آهي،

جنهن ڪري متاثر استاد سخت پريشاني جو شڪار آهن،

”ڪاوش“ پاران ان سلسلي ۾ جڏهن اي ڊي او تعليم حيدرآباد سان رابطي ڪرڻ جي ڪوشش ڪئي وئي ته هو ملي نه سگهيو آهي،

جڏهن ته سنڌ جي تعليم واري سينيئر وزير پير مظهر الحق رابطو ڪرڻ تي چيو ته اهو استادن جو جائز مسئلو آهي،

جيڪو ضلعي اختيارين کي حل ڪرڻ گهرجي ها پر مون جڏهن اهو مسئلو حل ڪرڻ جي هدايت ڪئي ته پوءِ ڇو اڃا تائين اهو مسئلو حل نه ڪيو ويو آهي،

ان معاملي تي ايڪشن کنيو ويندو.

ڪوٽ غلام محمد لڳ تدفين مان موٽندڙن سان حادثو، عورت فوت، 5 ڄڻا زخمي ڪوٽ غلام محمد (ن ڪ) ڪوٽ غلام محمد لڳ بس ۽ چنگچي رڪشا جي ٽڪر ۾ پيرسن عورت ٽائر هيٺان اچي فوت، ٽن عورتن سميت 5 ڄڻا زخمي، خبر موجب ديهه 269 جي ٻڍا ڳوٺ جا رهواسي ٿامس موري تي جٽ برادري جي هڪ فوتي جي تدفين ۾ شرڪت ڪرڻ بعد چنگچي رڪشا ۾ سوار ٿي واپس پنهنجي ڳوٺ اچي رهيا هئا ته  ميرپورخاص روڊ تي ريلوي فاٽڪ وٽ پٺيان  ايندڙ  تيز رفتار بس چنگچي سان ٽڪرائجي وئي،

جنهن جي نتيجي ۾ پيرسن عورت آمده بيبي زال فقير محمد جٽ رڪشا مان ڪري بس جي ٽائر هيٺان اچي وئي ۽ دماغ چچرجڻ سبب ٿڏي تي فوت ٿي وئي،

جڏهن ته ارشد بيبي، ساجده بيبي، نسيم، محبوب جٽ ۽ رڪشا ڊرائيور منظور پٺاڻ  زخمي ٿي پيا،

حادثي بعد بس ڊرائيور فرار ٿي ويو،

ڪوٽ غلام محمد پوليس لاش ۽ زخمين کي  تعلقي اسپتال کڻائي آئي، جتان زخمين کي  ميرپورخاص اسپتال منتقل ڪيو ويو آهي،

پوليس حادثو ڪندڙ بس تحويل ۾ ورتي آهي.

ماٿيلو ۾ جرڳو، پرڻيل ناري ڪاري قرار، قتل ڪرڻ جو فيصلو ڪيو ويو آھي:ياسمين ڏهرڪي ( رپورٽ: لالا قادر ڀٽو ) ڏھرڪي ۾  2 سال اڳ مڙس غلام سرور سومرو پاران گهران ڪڍيل خانگي اسڪول جي ٽيچر ناري ياسمين سومرو کي ڪجهه ڏينهن اڳ ميرپور ماٿيلو ۾ ٿيل ڳجهي جرڳي ذريعي مڙس غلام سرور ۽ ڏيرن غلام نبي، غلام اڪبر ۽ غلام رسول سومرو   برادري جي نوجوان عرفان پٽ منظور احمد سومرو سان ڪاري قرار ڏئي ڇڏيو آهي،

اھڙو انڪشاف   ناري ياسمين سومرو ڪالهه شام جو دير سان ڏهرڪي جي صحافين آڏو دانهيندي ڪيو،

هن ٻڌايو ته 8 سال اڳ سندس والدين هن جي شادي ميرپور ماٿيلو جي گل ڪالوني جي رهواسي غلام سرور سومرو سان ڪرائي جنهن مان مونکي هڪ نياڻي ڪوثر ۽ پٽ عبدالغفارآهي،

هن چيوته 2 سال اڳ مون کي مڙس بنا ڪنهن سبب جي گهران ڪڍي ڇڏيو ۽ آءُ پنهنجي پيءُ غوث بخش سومرو جي گهر هت ڏهرڪي ۾ اچي ترسيس، هن چيو ته والدين غريب هئڻ ڪري آءُ شهر جي هڪ خانگي اسڪول ۾ ٽيچر طور ڪم ڪري پنهنجو ۽ ٻچن جو گذرسفر ڪندي رهي آهيان،

هن چيو ته ڪجهه ڏينهن اڳ منهنجي والد ۽ ڀائرن  غلام سرور کان  ٻارن جو خرچ گهريو ته  منهنجي مڙس ۽ ڏيرن ڪاوڙ ۾ اچي ناحق مونکي جرڳي ذريعي ڪاري قرارڏئي ٻارڙا واپس ڪرڻ ۽ مون کي قتل ڪرڻ جو فيصلو ڪرايو آهي،

هن چيو ته گذريل ڏينهن منهنجي ڏير غلام نبي ميرپور ماٿيلو ۾ هڪ يوسي ناظم ۽ برادري جي چڱي مڙس وٽ جرڳو ڪرائي مون کي ڏهرڪي شهر جي نوجوان عرفان علي سان ڪارنهن الزام مڙهي مون کي قتل ڪرڻ ۽ نوجوان تي 3 لک رپيا روڪ رقم يا ڏهرڪي شهر ۾ ايتري رقم جو پلاٽ ڏنڊ وجهرايو آهي،

هن چيوته جرڳي ۾ انهن اهو به طئي ڪيو آهي ته منهنجي نياڻي ۽ پٽ مون کان واپس ورتا وڃن،

هن چيوته منهنجي ڏير غلام نبي منهنجي ڀائرن ڏانهن اهڙو نياپو موڪليو آھي  ته اسان ياسمين کي قتل ڪري سندس ڌيءُ ڪوثر کي اغوا ڪري کڻي وينداسين، هن چيو ته اسانجي  حياتين کي خطرو آهي،

هن وڌيڪ چيو ته اسان مارجڻ جي خوف کان گهر ۾ قيد ٿي ويا آهيون،

هن چيوته منهنجي ڏيرن ۽ مڙس جو ڏوهاري ماڻهن سان واسطو آهي هو منهنجي نياڻي کي اغوا ڪرائي مون کي قتل ڪرائي ڇڏيندا،

اعليٰ اختياريون تحفظ ۽ انصاف فراهم ڪن.

ڊي پي او ميرپورخاص جو جهڏو ٿاڻي تي ڇاپو،گرفتار 2 جوابدار آزاد جهڏو(ن ڪ) ڊي پي او ميرپورخاص منير احمد شيخ جهڏو ٿاڻي تي اوچتو ڇاپو هڻي نئون ڪوٽ ٿاڻي جي هڪ ڪيس ۾ گرفتار ڪيل 2 جوابدارن کي آزاد ڪري ڇڏيو،

رپورٽ موجب جوابدار اعظم سولنگي ۽ غلام الله سولنگي کي نئون ڪوٽ ٿاڻي جي هڪ ڪيس ۾ جاچ پوليس نئون ڪوٽ گرفتار ڪري جهڏو ٿاڻي جي لاڪپ ۾ بند ڪيو هو،

جوابدارن پاران پوليس اختيارين وٽ اپيل ڪيل هئي ته هو بيڏوهي آهن،

جنهن جي انڪوائري ڊي پي او ميرپورخاص وٽ هئي،

انڪوائري مڪمل ڪرڻ بعد ڊي پي او ٻنهي جوابدارن کي بيڏوهي قرار ڏئي آزاد ۽ بيڏوهي ماڻهن کي قيد ڪرڻ تي ايس آءِ او نئون ڪوٽ حبيب الله کي معطل ڪري ڇڏيو ۽ ڪوڙي ايف آءِ آر داخل ڪرڻ تي ايس ايڇ او نئون ڪوٽ لالا جاويد کي شوڪاز نوٽيس ڏنو ويو آهي،

آزاد ٿيل ٻئي جوابدار نئون ڪوٽ جي هڪ واپاري جي ڦٽين ۾ خرد برد ڪرڻ واري واقعي ۾ ملوث ٻڌايا ويا هئا.

ڄامشورو (ن ڪ) تعليم کاتي واري صوبائي وزير پير مظهر الحق چيو آهي ته سنڌ اندر ضلعي حڪومتن جي 10 سالن واري ناقص ڪارڪردگي سبب تعليمي سيڪٽر مڪمل طور تي تباهي ڪناري تي پهتل آهي،

ضلعي ناظمن جي ماتحت بڻيل ڊي سي اوز  به تعليم جي ترقي ۽ لاڳاپيل مسئلن جي حل لاءِ  سنجيده نه آهن،

ضلعي حڪومتون ئي هزارين اسڪولن کي تالا لڳڻ هجڻ جون ذميوارآهن پر هاڻ اهڙين رڪاوٽن کي برداشت نه ڪنداسين،

تعليمي ادارن جي بهتري ۽ اسڪولن کي کولرائڻ  سان گڏ مايوس ڪندڙ ڪارڪردگي ڏيکاريندڙ ڪامورن خلاف سخت ڪارروائي ڪئي ويندي،

ڄامشوري ۾ پيٽارو ڪيڊٽ ڪاليج ۾ مختلف يونيورسٽين ۽ ڪاليجن جي شاگردن ۾ تقريري مقابلن واري تقريب کي خطاب ڪندي ۽ صحافين سان ڳالهائيندي هن وڌيڪ چيو ته  سنڌ جي ڪوهستان ۽ ٿر سميت ٻهراڙين  جي اڪثريتي اسڪولن کي تالا لڳل آهي،

ڪوهستان ۽ ٿر جو 24 ڪلاڪن اندر دورو ڪندس ۽ بند پيل اسڪول کولرائيندس، تعليم کاتي ۾ ڪابه جاگيرداري يا سياسي مداخلت قبول نه ڪئي ويندي،

هن وڌيڪ چيو ته سنڌ جي سمورن ضلعن اندرڊي سي اوز کي ڊيوٽيون نه ڪندڙ استادن جي لسٽن تي مشتمل رپورٽون ڏيڻ جو پابند ڪيو پر افسوس ڊي سي اوز ڪابه اهميت نه ڏني  صرف هڪڙي ضلعي دادو جي ڊي سي او گوسڙو استادن جي لسٽ موڪلي آهي،

اهڙي عمل تي حيرانگي ٿئي ٿي،

صوبائي وزير وڌيڪ چيو ته ورلڊ بئنڪ جي مالي مدد سميت اربين رپين جي بجيٽ هجڻ باوجود ضلعي حڪومتن اسڪولن جي بهتري ۽ ٻيون بنيادي سهولتون ڏيڻ تي جامع پلاننگ نه ڪئي،

نتيجن ورلڊ بئنڪ پاران ملندڙ ايس ايم سي پروگرام واري امدادي رقم بند ٿي وئي ۽ اسڪولن ۾ پڙهائي متاثر نه ٿيڻ لاءِ عارضي بنيادن تي مقرر ٿيندڙ ايس ايم سي جي استادن کي ڀرتي ڪرڻ جو به موقعو هٿ مان نڪري ويو،

جنهن لاءِ هاڻ نظام ۾ تبديلي جي ضرورت آهي،

مڙني سڄاڻ ڌرين کي عملي طور تي ڪردار ادا ڪرڻ گهرجي،

نشاني بازي جي مقابلن ۾ پهرين پوزيشن حاصل ڪندڙ ڪيڊٽ ڪاليج جي شاگرد نعمان شريف کي صوبائي وزير 50 هزار رپيا روڪ انعام ڏنو.

ڌاٻيجي ويجهو قومي شاهراهه تي هٿياربندن جي ڪاوش عيوضي ۽ مسافرن کان ڦرلٽ ڌاٻيجي (ن ڪ) ڌاٻيجي ويجهو قومي شاهراهه تي 2 هٿياربندن ڪاوش ڳاڙهو جي عيوضي امتياز خواجه ۽ ايندڙ ويندڙ گاڏين جي مسافرن کي يرغمال بڻائي هزارين رپيا روڪ رقم ڦر ڪيا،

هٿياربندن ڪاوش عيوضي کان موٽرسائيڪل جا ڪاغذ، سڃاڻپ ڪارڊ ۽ ٻيو سامان به ڦر ڪري فرار ٿي ويا.

عوامي تحريڪ جي لانگ مارچ جو کيبر پهچڻ تي شاندار استقبال،گلن جي ورکا هالا/مٽياري(نمائندن وٽان) سنڌ جي حقن جي حاصلات لاءِ عوامي تحريڪ طرفان ڪنڌڪوٽ کان ڪراچي ڏانهن نڪتل قومي عوامي لانگ مارچ جو قافلو ڀٽ ڌڻي جي نگري ۾ رات ترسڻ بعد پنهنجي اڳين منزل طرف روانو ٿيو ته قومي شاهراهه تي واقع سمورن اسٽاپن تي قافلي جو شاندار آجيان ڪيو ويو،

جڏهن ته کيبر پهچڻ تي لانگ مارچ جي پانڌيئڙن کي گلن جا هار پارايا ويا ۽ مٿن گلن جي ورکا ڪري آجيان ڪئي وئي،

ان موقعي تي استقبالي جلسي کي خطاب ڪندي عوامي تحريڪ جي مرڪزي سينيئر نائب صدر سيد عالم شاهه چيو ته اسان کي هاڻي ڪنهن جنرلن، سردارن يا نوابن جو راڄ نه کپي،

انهن جي راڄ ۾ سنڌي ماڻهن کي هميشه مهانگائي، بک، بيروزگاري، چوريون، ڦرون، ڌاڙا، اغوائون، بدامني، دهشتگردي ۽ ڪرپشن کانسواءِ ڪجهه به ناهي مليو،

اسان جي تعليم، صحت ۽ زراعت سميت سڀ ادارا تباهه ڪيا ويا آهن ۽ سنڌي ماڻهو عذاب واري زندگي گهارڻ تي مجبور آهن،

اسان سنڌين کي عوامي راڄ کپي ۽ عوامي راڄ قائم ٿيڻ تائين اسان جي جدوجهد جاري رهندي، هن چيو ته وقت اچي ويو آهي ته سموري لٽ مار ۽ شهرن توڙي ٻهراڙين کي دهشتگردن جي غلامي کان نجات ڏياري حساب ڪتاب ڪجي ۽ سنڌ جو اقتداراعليٰ سنڌين کي واپس ڏياري عوامي راڄ قائم ڪجي،

ان موقعي تي محمد خان ڀرڳڙي، ثمرين زنئور، سرور کوسو، حسنه راهوجو ۽ ٻين پڻ خطاب ڪيو.

ايريگيشن ايڪٽ تي عمل ڪرائي پڇڙي تائين پاڻي پھچايو وڃي،

ورھاست ۾ بدانتظامي آھي: آبادگار آبپاشي عملدار حيدرآباد (رپورٽ: اشوڪ شرما) سيڊا ۽ آبپاشي ڪامورن توڙي آبادگار اڳواڻن جي سيمينار ۾ ايريگيشن ايڪٽ تي عمل ڪرائي پڇڙي تائين پاڻي پھچائڻ جو مطالبو، سڌا واٽر ڪورس ڪڍڻ تي پابندي لڳائڻ جي گھر، ايف اوز پاران آبپاشي ڪامورا سيڊا نظام آڏو رڪاوٽ قرار، ڪالهه حيدرآباد جي مقامي ھوٽل ۾ ليفٽ بئنڪ ڪئنال ايريا واٽر بورڊ جي ايف اوز کي اختيارين جي منتقلي لاءِ ڪوٺايل سيمينار ۾ سيڊا ۽ آبپاشي کاتي جي آفيسرن ۽ آبادگارن وڏي انگ ۾ شرڪت ڪئي،

ان موقعي تي سيڊا جي ايم ڊي محمد مٺل عباسي خطاب ڪندي چيو ته پاڻي ضايع گھڻو ٿئي ٿو ان کي بچايو وڃي،

سيڊا جو ڪم پاڻي جي منصفاڻي ورڇ آھي،

ھن چيو ته ايف اوز کان آبياني جي رڪوري 20 سيڪڙو گھٽ ٿئي ٿي،

”وسپ“ جي پي ڊي احسان لغاري چيو ته آبادگارن لاءِ ڏکيو وقت آھي پر اسان انھن جي تڪليفن کي گھٽائڻ جي ڪوشش ڪيون پيا،

وسپ ذريعي آبپاشي نظام کي بھتر بڻايو ويندو،

جنھن تي 175 ملين ڊالرز خرچ ڪيا ويندا،

سنڌ آبادگار بورڊ جي صدر عبدالمجيد نظاماڻي ڳالھائيندي چيو ته پاڻي جي کوٽ نه آھي پر 50 سيڪڙو تائين پاڻي ضايع ٿئي ٿو،

پاڻي جي ورھاست ۾ بدانتظامي ۽ سياسي مداخلت آھي پ پ حڪومت ۾ آبپاشي وزير جو رڳو ھڪ دفعو ديدار نصيب ٿيو آھي،

جيڪڏھن ايريگيشن ايڪٽ تي عمل ٿئي ته پڇڙي تائين پاڻي پھچي سگھي ٿو،

سيڊا تي ڪيترائي ڊالرز خرچ ٿيا آھن پر نتيجو ڇا آُھي؟ رڳو لفٽ مشينون لڳيون پيون آھن، چيف انجنيئر ڪوٽڙي بئراج منظور شيخ چيو ته آبپاشي کاتو سيڊا جي ڪم ۾ رڪاوٽ نه آھي،

سڄو نظام سيڊا حوالي ٿي وڃي ته اسان کي اعتراض نه آھي،

ھن اعتراف ڪندي چيو ته مون کي ھاڻي ھڪ بيلدار ڀرتي ڪرڻ جو به اختيار ڪونھي، ٻيو ته ٺھيو پر ڪو سرويئر يا داروغو بدلي نٿو ڪري سگھان، صحيح ڪم نه ڪندڙ ايس ڊي او کي به ڪجهه نٿو ڪري سگھان، آبپاشي کاتي ۾ ڪوتاھيون آھن، پاڻي جي چوري ۽ حد دخلين جا معاملا به آھن، ليفٽ ايريا واٽر بورڊ جي چيئرمين آبادگار خليل ڀرڳڙي چيو ته آبپاشي کاتي وارا اسان ايف اوز کي قبولڻ لاءِ تيار  ناھن، اسان سسٽم جا ستايل آھيون،

داروغا آبپاشي جي زمينن جي ليز پيا ڪن،

ايس ڊي او رشوت وٺي ايل بي او ڊي کي ڪٽ ھڻايا آھن، نارا واٽر بورڊ ميمبر  زاھد ڀرڳڙي چيو ته سيڊا جو نظام خاموش انقلاب آھي پر آبپاشي کاتو رڪاوٽ بڻيل آھي،

ان موقعي تي عمر فاروق، عبدالحق پتافي ۽ علي گوھر شاهه پڻ خطاب ڪيو.

پنگريو ڀرسان نوجوان پاڻ مٿان فائر ڪري آپگهات ڪري ڇڏيو پنگريو (ن ڪ) پنگريو ڀرسان 16 واٽر تي 35  سالن جو نوجوان الطاف احمداڻي  پاڻي جي واري تان پيءُ  کان ناراض ٿي پاڻ مٿان بندوق جو فائر ڪري آپگهات ڪري ڇڏيو،

سندس پيءُ ۽ ڀائرن جو چوڻ آهي ته الطاف کي ٻني تي  پاڻي وارڻ لاءِ چيو جنهن تان انڪار ڪندي ڪاوڙجي گهران ڪانو مارڻ جو چئي  بندوق کڻي گهر ٻاهران پاڻ مٿان فائر ڪري آپگهات ڪري ڇڏيو،

فوتي کي پنگريو ٿاڻي ۽ بعد ۾  اسپتال آڻي لاش جو پوسٽ مارٽم ڪرايو ويو،

فوتي جي پيءُ ڀائي خان پنگريو ٿاڻي تي اتفاقي موت جو ڪيس داخل ڪرايو آهي.

گهارو جي گم ٿيل 2 واپارين جو پتو نه پيو،

پوليس جو ڪڙو گهارو(ن ڪ) گهارو جي واپاري اعجاز اعواڻ ۽ پيٽرول پمپ مالڪ محمد اقبال ميمڻ جو 4 ڏينهن گذرڻ باوجود ڪو به پتو نه پئجي سگهيو،

جڏهن ته ڪالهه سنڌ اسيمبلي جي ميمبر ۽ پ پ عورت ونگ ٺٽو جي صدر حميرا علواڻي اغوا ٿيل واپاري اعجاز اعواڻ جي گهر وڃي اغوا بابت معلومات ورتي،

سندس پٽ عامر اعواڻ سان ملاقات ڪئي،

حميرا علواڻي چيو ته حڪومت عوام جي جان ۽ مال جي تحفظ جي ذميوار آهي،

آئون وڏي وزير سان ملاقات ڪري اغوا ٿيلن جي بازيابي لاءِ ڳالهه ڪنديس،

هوڏانهن اغوا ٿيل اقبال ميمڻ جي پٽ اسد ميمڻ ۽ واپاري اعجاز جي پٽ عامر اعواڻ ٻڌايو ته اغوا کي 4 ڏينهن گذرڻ سبب سندن گهرن ۾ سخت پريشاني جي حالت آهي،

اسان جي ڪنهن سان دشمني نه آهي،

ٻئي طرف ڊي پي او ٺٽو جي اڳواڻي ۾ گهارو، ميرپورساڪرو، گجو ۽ ڌاٻيجي ۾ پوليس جي وڏي انگ سان ناڪابندي جاري آهي،

جڏهن ته اڃا تائين وارثن پاران ڪيس داخل نه ڪرايو ويو آهي.

ملڪ ۾ ھر ٽن ڪلاڪن بعد ھڪ ماءُ ويم دوران فوت ٿئي ٿي: رپورٽ ڄامشورو (پ ر ) صحت جي ماھرن انڪشاف ڪيو آھي ته دنيا ۾ ھر سال ھڪ ڪروڙ ٻار موت جو شڪار ٿين ٿا،

جڏھن ته پاڪستان ۾ ھر 3 ڪلاڪن بعد ھڪ ماءُ ويم دوران فوت ٿئي ٿي،

5 سالن کان گھٽ عمر جي ٻارن جي سالياني موت جي حوالي سان دنيا ۾ 8 نمبر تي آھي،

اھڙو اظھار صحت کاتي ڄامشوري پاران ”ماءُ ۽ ٻار جي صحت“ جي عنوان سان پھرين کان 7 نومبر  تائين ملھائجندڙ ھفتي جي مناسبت سان ڪيل ھڪ سيمينار ۾ پيش ڪيل رپورٽ ۾ ڪيو ويو،

سيمينار ۾ ضلعي ناظم ڄامشورو ملڪ اسد سڪندر، ايم پي اي ڊاڪٽر سڪندر شورو، ڊي سي او ڄامشورو، اي ڊي او صحت ڄامشورو ڊاڪٽر سيد منور علي شاهه، نيشنل پروگرام جي ڪو آرڊينيٽر ڊاڪٽر شاھده پروين ميمڻ ۽ ڊبليو ايڇ او جي نمائندن شرڪت ڪئي،

مقررن چيو ته پاڪستان ۾ ھر 3 ڪلاڪن کانپوءِ ھڪ ماءُ ويم دوران موت جو شڪار ٿئي ٿي،

ھنن چيو ته مائرن ۽ ٻارن ۾ کاڌي جي کوٽ جي بيماري عام آھي،

جڏھن ته ٻھراڙين ۾ صحت جون اڻپوريون سھولتون ھجڻ سبب مائرون ۽ ٻار موت جو نشانو بڻجي وڃن ٿا،

اي ڊي او صحت ڄامشورو ڊاڪٽر سيد منور علي شاهه ۽ نيشنل پروگرام جي ضلعي ڪو آرڊينيٽر ڊاڪٽر شاھده پروين ميمڻ چيو ته ماڻھن ۾ صحت بابت آگاھي ڏيڻ لاءِ ملھائجندڙ ھفتي دوران ورڪشاپ ڪرايا ويندا.

60 سالن کان سنڌ کي لٽيو ويو،

عوام ھاڻي حق کسي وٺندو: قادر مگسي مورو/رتوديرو (نمائندن وٽان) سنڌ ترقي پسند پارٽي جي چيئرمين ڊاڪٽر قادر مگسي چيو آھي ته 60 سالن کان ھتان جي جاگيردارن ۽ وڏيرن حڪمرانن جي روپ ۾ سنڌ کي لٽيو آھي پر سنڌ جو عوام ھاڻي سجاڳ ٿي چڪو آھي ۽ پنھنجا حق کسي وٺندو،

اھڙو اظھار ھن ڪالهه موري ۾ ايس ٽي پي طرفان سنڌ جي حقن جي حاصلات لاءِ ڌارين جي آبادڪاري خلاف نڪتل ريلي کي  خطاب ڪندي ڪيو،

ريلي جي اڳواڻي ڊاڪٽر قادر مگسي، علي حسن چانڊيو، نند لال مالھي ۽ ٻين ڪئي،

ڊاڪٽر قادر مگسي وڌيڪ چيو ته سنڌ جا ماڻھو بک ۽ بدحالي سبب پنھنجو اولاد وڪرو ڪرڻ تي مجبور آھن ۽ خودڪشيون ڪري رھيا آھن پر ھتان جا نمائندا پلاٽن ۽ پرمٽن تي سنڌي قوم جو سودو ڪري رھيا آھن، ھن چيو ته اسان جي جدوجھد سنڌ واسين جي جائز حقن لاءِ آھي جيڪا جاري رھندي، ڊاڪٽر قادر مگسي وڌيڪ چيو ته اسان ايندڙ نسلن کي باوقار زندگي ڏيڻ چاھيون ٿا،

ان موقعي تي علي حسن  چانڊيو، نند لال مالھي،

عزيز ڪورائي، حسن سولنگي ۽ ٻين به خطاب ڪيو،

ھوڏانھن رتيديري لڳ ڳوٺ ڳڙھي مگسي ۾ تعزيت ڪرڻ بعد صحافين سان ڳالھائيندي قادر مگسي چيو ته اين آر او مان وڌ کان وڌ فائدو ايم ڪيو ايم کي پھتو آھي،

اين آر او واپس ٿيڻ گھرجي ۽ ڪيس عدالتن ۾ ھلڻ گھرجن، ھن وڌيڪ چيو ته قانون سڀني جي لاءِ ھڪ جھڙو آھي،

جيڪڏھن اين آر او تحت بااثر ماڻھن کي رعايتون ڏنيون وڃن ٿيون ته ان تحت عام قيدين کي به رعايتون ڏنيون وڃن،

ھن چيو ته سارين جو اگهه 600 بدران 800 سئو رپيا مقرر ٿيڻ کپي ته جيئن غريب ھارين ۽ آبادگارن کي فائدو ملي سگھي،

ھن چيو ته پ پ پنھنجي مفادن خاطر سنڌ کي نقصان پھچايو آھي،

ھنن وٽ عوام جي مسئلن کي حل ڪرڻ لاءِ ڪو به منصوبو نه آھي،

ھن وڌيڪ چيو ته سنڌ جي حقن جي حاصلات لاءِ جدوجھد ڪندي اسان جا 4 ساٿي شھيد ٿيا آھن ۽ اڃا به جدوجھد ھلندڙ آھي،

سنڌ سرڪار ھڪ طرفو رويو اختيار ڪيو ويٺي آھي،

ھن چيو ته اسان جي گھر آھي ته 1954ع کانپوءِ آيل ڌارين کي نيڪالي ڏني وڃي،

ذوالفقار آباد شھر اڏي اتي جيڪي ڌاريا ترسائڻ جون سازشون ڪيون پيون وڃن اسان انهن جي سخت لفظن ۾ مخالفت ڪريون ٿا،

ھن چيو ته اين ايف سي ايوارڊ جي اجلاسن کانپوءِ سنڌ کي ڪجهه نه وريو آھي،

ان موقعي تي نند لال مالھي،

اختر بليدي ۽ ٻيا پڻ موجود ھئا.

گجي ڀرسان 20  گهرن کي اوچتو باهه، الهه تلهه سڙي رک گجو (ن ڪ) گجي ڀرسان ڳوٺ رحمت الله جوکيو ۾ ڪچري کي ڏنل باهه مان چڻنگ اٿڻ سبب 20  گهرن کي باهه لڳي وئي،

جنهن سبب گهرن ۾پيل سونا زيور، اناج، ڪپڙا، لائسنس واريون بندوقون، 2  سئو مڻ ساريون ۽ ٻيو لکين رپين جو سامان سڙي رک ٿي ويو،

اطلاع تي فائربرگيڊ جي گاڏين پهچي 2 ڪلاڪن  جي ڪوشش بعد باهه تي ضابطو آڻي ٻين گهرن کي سڙڻ کان بچائي ورتو،

باهه متاثر ڳوٺاڻن ۾ رحمت الله جويو،

امين، صادق ۽ ٻيا شامل آهن،

هوڏانهن تعلقي ميرپور ساڪرو جي نائب ناظم جبار ميمڻ ۽ تعلقي ٺٽو جي ناظم ادا محمد ميمڻ پهچي باهه متاثرن کي مدد فراهم ڪرڻ جو يقين ڏياريو.

پليجو جي پي ايس جي گهر مان چوري ڪيس ۾ گرفتار الياس هليو جو رمانڊ ڪراچي (بيورو رپورٽ) جوڊيشل مئجسٽريٽ ڏکڻ عبدالقادر جي عدالت سياحت ۽ ثقافت کاتي جي وزير سسئي پليجو جي پرائيويٽ سيڪريٽري رشيد راڄڙ جي گهر مان چوري ڪرڻ ۽ کيس ڌمڪيون ڏيڻ جي ڪيس ۾ گرفتار  زراعت کاتي جي آفيسر الياس هليو کي 4 نومبر تائين جسماني رمانڊ تي جاچ پوليس حوالي ڪري ڇڏيو آهي.

ڪالهه درخشان پوليس صبح جو سوير ڄاڻايل جوابدار کي عدالت ۾ پيش ڪري سندس 14 ڏينهن جي رمانڊ لاءِ درخواست پيش ڪئي،

جنهن تي عدالت جوابدار کي 5 ڏينهن جي جسماني رمانڊ تي 4 نومبر تائين پوليس حوالي ڪري ڇڏيو.

گذريل ڏينهن درخشان پوليس هٿان گرفتار  زراعت کاتي جي آفيسر الياس هليو خلاف سسئي پليجو جي پرائيويٽ سيڪريٽري رشيد راڄڙ جي گهر مان چوري ڪرڻ ۽ کيس قتل جون  ڌمڪيون ڏيڻ بابت ڪيس داخل ڪرايو ويو هو .

درخشان پوليس موجب فريادي  ايف آءِ آر ۾ ڄاڻايو آهي ته جوابدار الياس هليو اي ميل ۽ موبائيل تي ميسيج ڪري ڌمڪيون ڏئي ٿو ۽ گهر مان سامان به چوري ڪري ويو آهي.

ميڊيڪل ۾ داخلا لاءِ انٽري ٽيسٽ اڄ ورتي ويندي،

انتظام سخت ڪراچي/حيدرآباد/سکر/ڄامشورو (نمائندن وٽان)  ميڊيڪل ۾ داخلا لاءِ سنڌ ۾ پري انٽري ٽيسٽ اڄ هڪ ئي وقت ورتي ويندي،

اڄ صبح جو 11 وڳي ڪراچي،

حيدرآباد، لاڙڪاڻي ۽ سکر ۾ ٿيندڙ ٽيسٽ لاءِ انتظام مڪمل ڪيا ويا آهن،

ٽيسٽ ۾ 13300 اميدوار ويهندا، ڪراچي ۾ ڊائو ميڊيڪل يونيورسٽي، حيدرآباد ۾ لياقت ميڊيڪل يونيورسٽي ڄامشورو، سکر ۾ پبلڪ هيلٿ اسڪول ۽ لاڙڪاڻي ۾ پوليس ٽريننگ اسڪول ۾ ٽيسٽ ورتي ويندي،

صحت واري وزير ٽيسٽ شفاف انداز ۾ ڪرائڻ جون هدايتون جاري ڪيون آهن،

اڄ امتحاني مرڪزن ۾ ڪنهن به غير واسطيدار ماڻهو کي نه ڇڏيو ويندو ۽ سيڪيورٽي لاءِ واڪ ٿرو گيٽ لڳايا ويندا،

ٽيسٽ جا نتيجا فوري طور ويب سائيٽ تي جاري ڪيا ويندا.

معصوم شاهده کي ڏاڍائي بعد قتل ڪندڙ جوابدارن جي طبي چڪاس سجاول(ن ڪ) معصوم شاهده ملاح سان ڏاڍائي ڪري قتل ڪرڻ واري ڪيس ۾ گرفتار ڪيل ٻنهي جوابدارن محمد شاهه ۽ اصغر شاهه جو ميڊيڪل چيڪ اپ ڪرايو ويو،

جوابدارن جا جزا ليبارٽري اماڻيا ويا آهن،

جڏهن ته جاچ آفيسر اسماعيل جت ٻڌايوته اسان جي جاچ ۾ ٻنهي جوابدارن خلاف شاهديون مليون آهن،

جاچ رپورٽ تيار ڪري رهيا آهيون،

هن چيو ته جوابدار محمد شاهه پاڻ به ڏوهه جو اعتراف ڪيو آهي ۽ اصغر شاهه خلاف شاهدي ڏني آهي،

ان کان علاوه جيڪي ثبوت اسان کي مليا آهن،

انهن مان به پتو پوي ٿو ته ڏوهه ۾ ٻئي جوابدار شامل آهن،

رمانڊ پورو ٿيڻ بعد چالان پيش ڪيو ويندو.

قريشي سيوهڻ(ن ڪ) جيئي سنڌ قومي محاذ جي چيئرمين بشير خان قريشي چيو آهي ته حڪومت هٿ وٺي دنيا جي ماڻهن کي سنڌ ۾ گهرائي سنڌين کي اقليت ۾ تبديل ڪري رهي آهي ڇو ته سواتي واپس نه ويا آهن ته مٿان وزيرستان وارن کي به هتي آندو پيو وڃي ۽دهشتگردن جي سنڌ اندر اچڻ سان دنيا جي جنگ هاڻي سنڌ ۾ منتقل ٿي رهي آهي،

اهڙو اظهار هن سيوهڻ ۾درگاهه قلندر آڏو عوامي جلسي کي خطاب ڪندي ڪيو،

هن چيو ته پيپلز پارٽي حڪومت ۾ نه هوندي آهي ته سڀ کان وڏي قومپرست پارٽي بڻجي ويندي آهي پر هن اقتدار ۾ اچي ٿل ڪئنال سميت مختلف ڪئنالن لاءِ اربين رپيا بجيٽ ۾ رکي ڇڏيا آهن،

هن چيو ته اسان 7 نومبر تي مارچ ذريعي سنڌ جو ڪيس سڄي دنيا آڏو کڻي وڃڻ چاهيون ٿا ۽ کين ٻڌائڻ چاهيون ٿا ته سنڌي هڪ قوم آهي ۽ سنڌ جي فڪر تي هلي دنيا کي دهشتگردي کان پاڪ ڪري سگهجي ٿو،

جلسي کي ظفر ڪوريجو، فقير امداد منگي، ساگر حنيف بڙدي، نعيم مينڌرو، نجف لغاري، نثار سولنگي، آفتاب احمد، شهمير بڙدي ۽ ٻين پڻ خطاب ڪيو،

ان کان اڳ بشير خان قريشي حضرت قلندر لعل شهباز جي درگاهه تي حاضري ڀري چادر چاڙهي.

مرتضيٰ ڀٽو جي قاتلن جي گرفتاري لاءِ جوهي، نوابشاهه ۽ ڄامشوري ۾ مظاهرا حيدرآباد (نمائندن وٽان/پ ر) مير مرتضيٰ ڀٽو جي قاتلن جي گرفتاري لاءِ ۽ (ش ڀ) اڳواڻ عنايت عمراڻي جي گرفتاري، مهانگائي ۽ بيروزگاري خلاف جوهي ۽ نوابشاهه ۾ شهيد ڀٽو پاران ۽ ڄامشوري ۾ پ پ (ش ڀ) ۽ سپاف پاران احتجاجي مظاهرا ڪيا ويا،

اڳواڻن چيو ته مرتضيٰ ڀٽو جا قاتل گرفتار نٿا ڪيا وڃن ۽ قتل ۾ ملوث پوليس عملدارن کي موجوده حڪومت وڏا عهدا ڏئي ڇڏيا آهن،

سپريم ڪورٽ کي انصاف جي اپيل ڪيون ٿا،

هوڏانهن روهڙي ۽ سکر ۾ ضلعي حڪومت طرفان روهڙي جي ٻيڙي چوڪ تي واقع پ پ (ش ڀ) جي ضلعي آفيس کي ڊاهڻ واري عمل خلاف احتجاجي مظاهرا ڪيا ويا،

احتجاج ڪندڙ ڪارڪنن اصغر چوهان، جاويد، گلشن ملڪ ۽ ٻين چيو ته 12 سالن کان پارٽي جي آفيس قائم ڪيل هئي،

جنهن کي ڊاهي پٽ ڪيو ويو آهي ۽ آفيس ۾ لڳل شهيد ذوالفقار ڀٽو ۽ مرتضيٰ ڀٽو جي تصويرن جي بيحرمتي پڻ ڪئي وئي آهي،

جيڪو عمل انتهائي مذمت جوڳو آهي،

ٻئي طرف پڌرائي موجب سنڌ پيپلز يوٿ جي مرڪزي صدر طور ڪامياب ٿيڻ کانپوءِ غلام رسول عمراڻي پهريون دفعو لاڙڪاڻي پهتو،

المرتضيٰ هائوس ۾ پارٽي جي اڳواڻن ۽ ڪارڪنن جي گڏ ٿيل ميڙ کي خطاب ڪندي هن چيو ته موجوده دور ۾ عوام ننڌڻڪن ۽ مظلومن وانگر وانجهائي رهيو آهي،

حڪمرانن عوام لاءِ ڪجهه به نه ڪيو آهي،

مهانگائي، بيروزگاري ۽ بدامني ۾ ڏينهون ڏينهن واڌارو ٿيندو پيو وڃي.

پاڪ فوج دهشتگردي خلاف جنگ کي انجام تائين پهچائيندي، پاڪستان ۾ القاعده آمريڪا لاءِ خطرو آهي:هليري واشنگٽن (اي ايف پي/مانيٽرنگ ڊيسڪ) آمريڪي پرڏيهي وزير هليري ڪلنٽن چيو آهي ته پاڪ فوج جي سربراهه جنرل اشفاق پرويز ڪياني ۽ آءِ ايس آءِ سربراهه احمد شجاع پاشا سان ڪيترائي ڪلاڪ ملاقات بعد ان نتيجي تي پهتي آهيان ته پاڪ فوج دهشتگردي خلاف جاري جنگ کي انجام تائين پهچائيندي، هليري وزير اعظم کي ٽيليفون ڪري اسٽريٽجڪ ڳالهين تي جلد عمل جي خاطري ڪرائي آهي،

آمريڪي ٽي وي ۽ بي بي سي کي انٽرويو ڏيندي هليري ڪلنٽن چيو ته پاڪستان جي فوجي قيادت جا عزم پراعتماد آهن،

پاڪستاني ايجنسين ۽ شدت پسندن ۾ مبينا رابطن بابت هن چيو ته هر حڪومت ۾ هزارين ماڻهو هوندا آهن پر مون کي پاڪستاني قيادت جي عزم گهڻو متاثر ڪيو آهي،

هن چيو ته افغانستان ۽ پاڪستان ۾ القاعده جون محفوظ پناهگاهون نه صرف خطي پر آمريڪا لاءِ خطرو آهن،

جنهن جو حل ڪڍڻ ضروري آهي،

هن چيو ته پاڪستان جي دوري جو مقصد سٺيون ڳالهيون ڪرڻ نه هو پر دوري جو مقصد دهشتگردي بابت کليل بحث ۽ پاڪستان جي ڪاميابي بابت آمريڪي خدشن تي خيالن جي ڏي وٺ ڪرڻ هو،

هي وقت پاڪستان جون سڀئي شڪايتون دور ڪرڻ جو آهي،

هڪ سوال جي جواب ۾ هليري ڪلنٽن چيو ته منهنجي چوڻ جو مقصد اهو نه هو ته حڪومت ۾ ڪير القاعده سان مليل آهي،

پاڪستان القاعده سان جنگ ۾ پوري ڪوشش نه ڪري رهيو آهي،

ائين بلڪل ناهي،

هن چيو ته منهنجي دوري جو مقصد اعتماد جي گهٽتائي کي ختم ڪرڻ هو،

پاڪستان کي به آمريڪا تي اعتماد گهٽ آهي،

هن چيو ته ٻنهي ملڪن ۾ اعتماد قائم ڪرڻ لاءِ سوات ۽ ڏکڻ وزيرستان آپريشن ۾ پاڪستان جي ڪاميابي ڪافي ناهي،

ان کانسواءِ ڪجهه خدشا آهن،

ٻئي طرف آمريڪي پرڏيهي وزير هليري ڪلنٽن ڪالهه وزير اعظم سيد يوسف رضا گيلاني کي ٽيليفون ڪري چيو آهي ته طئي ڪيل اسٽريٽجڪ ڳالهين تي جلد عمل ڪيو ويندو،

ذريعن موجب هليري ڪلنٽن پاڪستان جي دوري دوران شاندار ميزباني ۽ تحفظات دور ڪرڻ تي وزير اعظم گيلاني جو ٿورو مڃيو، ان موقعي تي وزير اعظم گيلاني چيو ته پاڪستان ۾ مقرر آمريڪي سفير اين ڊبليو پيٽرسن پاڪ-آمريڪا لاڳاپن ۾ واڌ لاءِ بهتر ڪوششون ڪيون آهن،

هن چيو ته آمريڪا سان ٻطرفن لاڳاپن ۾ واڌ لاءِ ڪوششون جاري رهنديون.

اسامابن لادن زندهه آهي ۽ ڪٿي لڪيل آهي:اڳوڻو آمريڪي صدر بش نئين دهلي (آن لائن) آمريڪا جي اڳوڻي صدر جارج ڊبليو بش چيو آهي ته القاعده جو سربراهه اسامابن لادن زنده آهي ۽ ڪنهن هنڌ تي لڪيل آهي،

آمريڪا اساما کي انصاف جي ڪٽهڙي ۾ آڻيندو، هتي هڪ ڪانفرنس کي خطاب ڪندي بش وڌيڪ چيو ته افغانستان ۾ امن استحڪام خطي ۾ امن ۽ جمهوريت جو قيام اسان جي ترجيح آهي.

آءِ ايس آءِ سربراهه جي سعودي بادشاهه شاهه عبدالله سان ملاقات رياض (مانيٽرنگ ڊيسڪ) آءِ ايس آءِ سربراهه احمد شجاع پاشا ڪالهه رياض ۾ سعودي بادشاهه شاهه عبدالله سان ملاقات ڪئي،

سعودي عرب جي سرڪاري ٽي وي موجب احمد شجاع پاشا شاهه عبدالله کي صدر آصف علي زرداري جي نيڪ خواهشن جو پيغام پهچايو، ملاقات ۾ ٻنهي ملڪن جي لاڳاپن تي پڻ غور ڪيو ويو،

ملاقات ۾ سعودي انٽيليجنس سربراهه شهزاده مقرن بن عبدالعزيز پڻ موجود هو.

هيءَ سنڌ آهي!  امر سنڌو  ”غير مقبول ليڊرشپ“ جي ليبلنگ سان جڏهن اکين ۾ ڪروڌ، وجود ۾ نفرت ۽ ڳالهه ٻولهه ۾ ميڊيا پرسن جڏهن صدارتي محل جي مڪين ڏانهن اشارو  ڪري باهه اوڳاڇين ٿا،

تڏهن ڀل توهان جو به رت ٽهڪي، توهان ان کي سنڌين جي حڪمراني سان ازلي وير ۽ ساڙ سان ڀيٽي ڀل ته ان جو دفاع به ڪريو،

سيڪيورٽي رسڪ چئي توهان ان جي عوامي رابطي جي تعطلي لاءِ ڀل کڻي هزار جواز به ڏيو ۽ ڪنهن سستي قوم پرستي کي جاءِ نه ڏيندي،

صدر جي حمايت کي قوم پرستي جي خاني ۾ به ڀل فٽ ڪريو،

توهان يقينن درست به آهيو، جڏهن توهان چئو ته چيف جسٽس جي بحالي دراصل اهي آرگنائيز مهم هئي،

جنهن ۾ صدر جي غير مقبوليت جي مهر آخر لڳڻي هئي ۽ ڪيري لوگر بل پويان مخالفت واري مهم کي ته پاڻ ڪنهن به صورت ۾ پاڻمرادو اٿي پيل مخالفت چوڻ جي غلطي نٿا ڪريون.

اسلام آباد ۾ موجود هاڻوڪي حڪمرانن جي گراف کي خودساخته بحرانن وسيلي ڪيئن اڀ تائين آڻي کيس غير مقبوليت جي ٽاپ تي ڏيکاري سگهجي ٿو.

فقط هاڻي نه پر ماضي جا ڪيئي مثال توهان جي ان شڪ کي Justify به ڪندا ته ان غير مقبوليت جي گراف سان نالي ماتر حڪمراني کي ڪيئن پٺي ڀر ڪيرائڻو آهي.

اسلام آباد جي منگلا پهاڙين جي گود ۾ کيڏندڙ سازشن کان وٺي لاهور جي تختِ حڪمراني تائين پردي پويان رابطن جي سلسلي ۾ جيڪڏهن توهان کي اسٽيبلشمينٽ وٽ پچندڙ کچڙي جي ڪا بوءِ اچي ته اها غير حقيقي هرگز نه هوندي.

ان سموري منظر ۾ اسلام آباد ۾ لاهور جي جاتي امراءُ تائين جي سياسي چرپر ۾ سس پس وارين سرٻاٽن ۾ جيڪڏهن توهان کي هاڻوڪي حڪمراني جو رستو کوٽو ٿيندي نظر اچي ته ڪو غلط به نه چئبو.

”ڏکيائون، رڪاوٽو“ هٿ ٻڌل، محدود اختيار، بيوروڪريسي تي ڪنٽرول نه هئڻ ۽ محدود مينڊيٽ وارو جواز پيپلز پارٽي جي مرڪزي حڪومت جي اعليٰ حڪمراني واري سوال ۾ پيش ڪجي ته مڃجي به کڻي، پر هيڏانهن سنڌ ڏانهن نظر ڪجي ته اتي به جيڪڏهن توهان کي بهتر حڪمراني واري سوال جو ٽڀو اونڌو نظر اچي ته يقين ڄاڻجو ته ان ۾ اسلام آباد جي ڪنٽرولڊ ڊيموڪريسي بجاءِ مقامي سنڌي ليڊرشپ جو هٿ وڌيڪ نظر ايندو.

ها، هيءَ سنڌ آهي،

جتي لاقانونيت جي واڳ به دراصل انهن ئي ڀوتارن جي هٿ ۾ آهي،

جيڪي عوام جو رت تيل ڪرڻ لاءِ ائين ميدان ۾ لٿل آهن،

جو سندن شڪار ٿيلن کي نه ڪنهن ٻئي در دانهن جي جرئت آهي.

جهان خان جي هن جهان جو قصو تيل ٿيڻ ۾ بيشڪ ته ڪي گهڻا ڏينهن لڳڻا ناهن،

پر اها حڪمران پارٽي، جيڪا هن ديس جي درد جو درمان ڄاڻي پئي، اها ئي عوام کي عذابيندڙن جي رکوالي ڪري تهپوءِ هن قصي کي ختم ڪرڻ لاءِ نه رائيونڊ جي جاتي امراءُ جي محل نشينن کي ڪنهن ٻئي بهاني جو سهارو وٺڻو پوندو ۽ نه ئي تخت کي ڌڙن تخته ڪرڻ لاءِ ڪنهن ردِ عمل جو خوف پنهنجي اعليٰ صاحبن کي رهندو.

پري ڇو وڃون، سنڌ جي حڪمراني جي ڀيٽ پنجاب جي حڪمراني سان ڪريون ته نتيجو ڪڍڻ ۾ ڪا گهڻي ڏکيائي پيش نه ايندي ته هتي جي حڪومت پنهنجي مقبوليت کان هيٺ ڪيئن آئي آهي ۽ ٻئي پاسي پنهنجي ڪارڪردگي جي بنياد تي پنجاب حڪومت مقبوليت جا پراڻا رڪارڊ ٽوڙي رهي آهي.

ڪو ٻيو قصو نٿا کڻون,پنهنجي ڀيٽ ميان شهباز شريف سان به نٿا ڪريون،

ها پر ڏسو ته هو ڪيڏي نه پڪائيءَ سان جڏهن گينگ ريپ جي ساٿارين جا ساٿي نظر اچڻ لڳن،

جڏهن چور جا پيرا کڻڻ بجاءِ هو چورن جا پير ڊاهڻ واري ڊيوٽي ۾ مصروفِ عمل نظر اچن ته پوءِ سندن ليکا ۽ حساب ٻين لاءِ ڇڏڻ بجاءِ اهي به پاڻ کي گڏجي چڪائڻا پوندا.

اهو ڀنگو بهڻ جو شرمناڪ واقعو آهي.

ڀنگو بهڻ سنڌ جي وزير اعليٰ جو ضلعو، اهو ضلعو جتي ڀنگين وارا لاڏائو پڻ پيراڻي گدي بجاءِ سياسي طور تي اهڙي پارٽي جي چونڊ ڪندا رهيا آهن،

جيڪا عوام لاءِ نعريبازي ۾ سنڌ ۾ سڀ کان مٿاهين جماعت آهي،

۽ هيٺ طاقت جي توازن کي ڏسجي ته پيرين اگهاڙن، خالي پيٽ ساري خلق سندن پويان پئي ڏسجي، ڀوتارن لاءِ نه پر ان انگ اگهاڙي خلقت جو محبتن جو مرڪز اها شخصيت رهي،  جنهن ووٽ جو قرض خون سان لاهڻ جي روايت جو آغاز به ڪيو ته ان جي پاسداري به ڪئي.

اهو ڀنگو بهڻ، جنهن جو ناظم عوام دوست جي ٽڪيٽ تي چونڊجي آيل، اهو ڀنگو بهڻ جنهن مشرف جي دور ۾ به پنهنجي وفاداري جو مرڪز ان کي ئي ٺاهيو، جيڪا عذابن ۽ عقابن ۾ جلاوطن هئي،

اهو ئي ڀنگو بهڻ جنهن تي ڪڏهن ڪنهن خاتون به ناظم جي  نالي ۾ حڪمراني ٿي ڪئي.

اهو ئي ڀنگو بهڻ جتي استادي پيشي سان تعلق رکندڙ استادن جي اندر ۾ هوس ۽ طاقت جو نشو لهي ٿو،

کين سياسي طور هڪ طاقتور گروپ جي پٺي ٺپرڻ جو آسرو به آهي،

ان ڪري هو کيڏ کيڏين ٿا،

هو سٽ سٽين ٿا،

جيئن شڪاري سٽ سٽيندا آهن.

هوءَ ٽيئي استاد آهن ۽ سندن اسڪول ۾ ڪي ٻه سئو کن ڇوڪريون تعليم پرائيندڙ آهن.

سنڌ ۾ ڇوڪرين جي تعليم جي سراسري رپورٽ پيش ڪجي ته شايد اها پڻ حيران ڪندڙ حد تائين افسوسناڪ هجي ٿي ته سنڌ ۾ ڇوڪرين جي تعليم جي حوالي سان نه اسڪول آهن،

نه ضرورت موجب ماسترياڻين جو تعداد مقرر ٿيل آهي.

گذريل سال جي رپورٽ ۾ حڪومتِ سنڌ پڻ ڇوڪرين جي ڊراپ آئوٽ ريشو تي ڳڻتي ظاهر ڪئي هئي.

انهن ماسترن کي، جن کي شڪارين جون اکيون آهن،

سياسي پٺڀرائي حاصل آهي،

ٿاڻي جي ايس ايڇ او کان ويندي،

مقامي ڊاڪٽرن، راڄ جي چڱن مڙسن جا ڪارڊ به انهن جي هٿ ۾ آهن،

تنهن ڪري سڄي منصوبابندي ۾ بهاني سان شاگردياڻي کي گهر ۾ سڏائي اتي واري واري سان جنسي تشدد جو نشانو بنايو ويو.

ايشين هيومن رائٽس ڪميشن جي رپورٽ موجب ”اهو اختصار جٽ جو گهر هو،

جتي مصطفيٰ راڄپر، امتياز راڄپر ۽ شوڪت جٽ پنهنجي شاگردياڻي کي گينگ ريپ جو نشانو بنايو.

اها شام متاثر ڇوڪري جا والدين مقامي ٿاڻي تي رپورٽ ۽ ميڊيڪل رپورٽ ڪرائڻ لاءِ فريادي ٿين ٿا.

ڇوڪري جو والد محض هڪ ڊکڻ آهي،

نه اڳيان ڪا سياسي پٺ، نه ئي ٿاڻي ڪچهرين تي سندس ڪو ڪاروهنوار وارو اثر رسوخ، اسڪول جو هيڊ ماستر ڄڻ ته پيءُ، ڄڻ ته رهبر، پر اهو ڇوڪريءَ جي والد کي  صلاحي ٿو ته پوليس سان رجوع نه ڪري ”عزت خراب ٿيندي“.

ان عجيب منطق تي توهان پاڻ به شرمندا ٿي سگهو ٿا ته عزت ان جي خراب نه ٿيندي،

جنهن ڪڌو ڪم ڪيو،

عزت ان جي خراب ٿيندي،

جيڪو ان جو شڪار بڻيو.

اهو ان سماج جو منطق ته ٿي سگهي ٿو،

جنهن عزت جي تصور کي هميشه عورت جي جسم سان لاڳو ڪري ڏٺو هجي،

حقيقتن عزت ان ڪردار جي آهي،

جيڪو عمل وسيلي ڪمائجي.

عزت ڀلا انهن جي ڪيئن ۽ ڇو قائم دائم هجي،

جن نه رڳو اهڙو ڪڌو ڪم ڪيو،

پر گڏوگڏ اهي به ڇو عزتدار سڏائجن، جن صلاحيو ۽ روڪيو ته پوليس ۾ ڪيس نه درج ٿئي.

ايشين هيومن رائٽس جي رپورٽ انهن الزامن جو ذڪر پڻ ڪيو ته اهو هيڊ ماستر پاڻ به پنهنجي ڌيءَ جي مامري ۾ چپ رهيو، جيڪا پڻ ساڳين ماڻهن هٿان ساڳي ئي زيادتي شڪار ٿي هئي ۽ اهو جولاءِ جو مهينو هو،

جڏهن هيڊ ماستر پاڻ ان ذهني عذاب منجهان گذريو هو.

هن متاثر ڇوڪريءَ جي والڊ فيض کنڊ کي ته مقامي زميندارن جي سياسي پٺ کان به ڊيڄاريو.

اها سورهين آڪٽوبر هئي،

جڏهن شاگردن ۽ چند ٻين ماڻهن روڊ تي اچي ان واقعي خلاف احتجاج ڪيو.

سورهين آڪٽوبر تي ان واقعي کي هڪ هفتو گذري چڪو هو ۽ ڪيتريون ئي شاهديون ضايع ٿي چڪيون هيون.

ان ڏينهن تي متاثر ڇوڪري جو ميڊيڪل چيڪ اپ ڪرايو ويو،

ان ڏينهن تي ئي ايف آءِ آر درج ٿي،

ريپ ڪنفرم ٿيو،

پر ايف آءِ آر ۾ جوابدار ڄاڻايل ملزمن جي ضمانت منظور ٿي.

هو هڪ ڏينهن به ٿاڻي تي لاڪ اپ ۾  نه رهيا،

جڏهن ته شوڪت جٽ جي گرفتاري ڏيکاري ويئي.

ياد رهي ته ريپ پاڪستان ۾ ضمانت جوڳو ڏوهه نه آهي.

هيءَ پنهنجي سنڌ هئي،

جتي متاثر شاگردياڻين سان يڪجهتي وارو انگ انتهائي قليل ۽ بنهه ڪمزور، جڏهن ته ملزمن کي بچائڻ لاءِ تعليم کاتي جا آفيسر، پوليس آفيسر ۽ سرڪاري تحقيقاتي ٽيم ڏاڍي سرگرم هئي.

راڄوڻي دٻاءَ لاءِ سرڪاري مشنري جي هر پرزي به ڪم پئي ڪيو.

جرڳي لاءِ راڄوڻي دٻاءُ بيشڪ وڌي رهيو هو،

پر متاثر شاگردياڻي لاءِ نه تعليم کاتو،

نه پنهنجي وومين منسٽري ۽ نه ئي ڪنهن ٻي سرڪاري ڌر مدد ڪئي.

چيف منسٽر پاران جيتوڻيڪ تفتيش لاءِ ته بيان آيو پر پوءِ اڄ پندرهن ڏينهن گذرڻ تائين رپورٽ موجب جيڪو به زور رهيو، سو جوابدارن کي بچائڻ لاءِ هو.

گينگ ريپ جا جوابدار ضمانت تي اڄ سوڌو آزاد آهن.

هيءَ پنهنجي سنڌ ئي هئي،

جنهن اسڪول جي ماسترن ائين پنهنجي پيشي جي تقدس کي لڄايو هو،

پر ان ماستر پيشي جو هڪ به تنظيمي بيان توهان آڏو نه گذريو هوندو، جنهن ۾ هنن ڪنهن ندامت جو اظهار ڪندي ظاهر ظهور ملزمن خلاف ڪنهن مذمتي بيان جي پرچي ڏني هجي.

ها، پر رپورٽس ٻڌائين ٿيون ته فيض گنج جي استاد تنظيمن جا همراهه اڃا تائين هيڊ ماستر مان هٿ نٿا ڪڍن.

اها رپورٽ، جيڪا هاڻ سنڌ جي سرحدن مان نڪري دنيا ۾ پنهنجي سنڌ جي انهن ڪارين رڍن جو ٻوٿ ڏيکاري رهي آهي.

ايشين هيومن رائيٽس رپورٽ ۾ لکيو ويو آهي ته اهي ٽيئي نامزد جوابدار ڪيترن ئي سالن کان پنهنجي شاگردياڻين سان جنسي ڏاڍائي ڪندا رهيا آهن،

پر جڏهن کان اهو لوڪل باڊيز گورنمينٽ جو سرشتو قائم ٿيو،

ان کين وڌيڪ سياسي پاور ڏيئي ڇڏيا ۽ اهو سياسي پاور ئي هو،

جنهن کي پارٽي ڪڏهن به احتساب جي ڪٽهڙي ۾ کڙو ڪرڻ بجاءِ سندن پٺي ٺپرڻ وارو ڪم ڪندي آئي.

نتيجي ۾ قانونن ۽ قاعدن، اخلاق ۽ روايتن کي انهن سدائين  پي کڙين هيٺ لتاڙيو آهي.

ٻئي پاسي ”جرڳي“ جي جهان به کين وڌيڪ ٿي مضبوط ڪيو،

ڇو ته جرڳي ۾ سزا بجاءِ قتل، ريپ کان وٺي هر ڏوهه جي قيمت مقرر ٿيل آهي،

قيمت چڪايو ۽ پوءِ ٻئي نشاني جي تلاش شروع ڪريو! جرڳي جي ڏنل پاور کي لاقانونيت جي ائين ور چاڙهي ڇڏجي جو نه ڪنهن غريب جو ٻار سلامت رهي، نه ڪنهن جي ننگ جي ڪا ضمانت هجي.

جيڪڏهن سنڌ سجاڳ هجي ته هيءَ Test case به ثابت ٿي سگهي ٿو،

جيڪو وزير اعليٰ جي ضلعي ۾ پروٽيڪشن ۾ سڄي مست ٿي ويندڙن کي سبق سيکاري سگهي ٿو.

ايشين هيومن رائيٽس جي ان رپورٽ جي آخر ۾ هڪ اي ميل به داخل آهي،

جيڪا ملڪ جي وزير اعظم، سنڌ جي گورنر، سنڌ جي وزير اعليٰ، چيف جسٽس سنڌ هاءِ ڪورٽ، وومين منسٽر توقير فاطمه، فيڊرل منسٽر سرفراز يوسف سميت سپريم ڪورٽ کي پنهنجي نالي سان موڪلي، متاثر ڇوڪري سان انصاف جي اپيل ڪري سگهجي ٿي.

پاڻ مان اهي سڀ جيڪي انٽرنيٽ استعمال ڪندڙ آهيون،

هن اي ميل وسيلي انصاف جي گهر لاءِ ان معصوم شاگردياڻي سان گڏ بيهي سگهون ٿا.

ياد رکو ته طاقت سرڪاري مشينري ۾ نه، پر عوامي راءِ سان جڙي سگهي ٿي،

جيڪا سنڌ ۾ پاڙ ڪري ويل اهڙن ڏوهارين کي اڪيلو ڪري سگهي ٿي.

سچ به سنڌ کي وڏي انقلاب جي خواب بجاءِ تبديلي جي ان ننڍڙي وک جي ضرورت آهي،

جيڪا فيض گنج جي ڀنگو بهڻ جي جنسي تشدد جي  شڪار شاگردياڻي کي انصاف ڏيڻ جي ڏس ۾ گڏجي کنئي وڃي،

۽ جيڪڏهن اهي سياسي ڀوتار اڄ ڀنگو بهڻ ۾ شڪست خورده ٿين ٿا ته يقين ڄاڻون ته سڄي سنڌ ۾ اهڙن جرڳي باز ۽ خلقِ خدا سان ڏاڍايون ڪندڙ ڀوتارن مان جان ڇڏائي سگهون ٿا.

حڪمران پارٽي کي به ياد رکڻ کپي ته اسلام آباد ۾ کڻي اها ڪيترين ئي سازشن جو شڪار ٿي پنهنجي مقبوليت جو گراف ڪيرائي رهي آهي،

پر سنڌ ۾ جيڪڏهن اها پارٽي پنهنجو گراف ڪيرائي ٿي ته ان ۾ ڪو ٻاهريون هٿ نه، پر هتي خراب گورننس ان جو وڏو سبب آهي.

کين پنهنجي وڃايل ساک بحال ڪرڻي آهي ته هر صورت ۾ کين خلق خدا کي بهتر حڪمراني سان انصاف جي فراهمي جو يقين ڏيارڻو پوندو،

ان لاءِ ضروري آهي ته عادي ڏوهارين جي پٺڀرائي بند ڪجي.

ڇنڻ مُور نه سکيا  محمود مغل  نياز منديءَ سان حاضر آهيان.

محبت جي ڪهڙي موٽ ٿي سگهي ٿي عزيزانِ مَن، چاهت جو گلاب ٽڙي ته خوشبو ڪو نه ايندي آهي.

محبت جي اڻ ڏٺل ڏور جا وَرَ ڏاڍا عجيب هوندا آهن،

وٽيل سٽيلجيڪڏهن اوهان کي ويڙهي وڃن ته اکين مان منظرن جو تسلسل ختم ٿيڻ جو نالو ئي نه وٺندو.

مسلسل حاضريءَ جي هن جهان ۾ اوهان جا الاءِ ڪيترا اي ميلز، محبت نامه، حجت نامه ۽ فونون ملنديون رهن ٿيون،

صلاح مشوري جي عنايت ڪيو ٿا.

موضوعن بابت اشارا ڪناين کان وٺي سنئون سڌو جملن جي بارش ڪيو ٿا.

فقير جو ڪم صرف صدا بلند ڪرڻ نه هوندو آهي،

جيڪي ڪجهه پلئه پوي ٿو،

جيڪي ڪشڪول  ۾ ڪري ٿو،

ان تي نظر ته پوي ئي پوي ٿي.

صلاحن جا در کلن ٿا ته الاءِ ڪيترا خيال اندر گهڙي مرڪڻ ۽ تال ڪڍڻ شروع ڪن ٿا،

جن جو اندازو هوندو آهي ته اهي قبول ٿي ويندا،

اهي ”مرڪندا“ رهندا آهن ۽ جن خيالن کي اهو ”خيال“ ايندو آهي ته انهن جو قبولجڻ، هن غريب جي حيثيت کان مٿي آهي،

اهي ”تال“ ڪڍڻ شروع ڪندا آهن.

عبدالواحد سمي لکي موڪليو ”خواب نگر زبردست هلي پيو ٿو،

پر هن واري اوهان جي لکڻين ۾ رنج ۽ اداسي گهڻي آهي،

“ ڳالهه جو مطلب اهو هيو ته جڏهن کان خواب نگر موٽيو آهي ته ڪالمن ۾ اداسيءَ جو الميو گهڻو آهي،

ٺيڪ آهي،

سچ آهي،

مان پاڻ ان سان سهمت آهيان،

معزز خواتين و حضرات، خوشيون خريد ۾ ”گهٽ“ اچن ٿيون۽ سچي ڳالهه ته اها آهي ته هاڻي ته اهو ملهه به ڪونهي،

جيڪو ادا ڪري ڪٿان ڪا ”اصلي، نج سچي“ مرڪ ماڻجي، هٿ تي هٿ هڻي، تاڙي هڻي ڪو ”کچڪو“ هٿ ڪجي،

مرڪندي يا کلندي اکين ۾ لڙڪ اچن،

جن جا کيسا پئسن سان ڀريل آهن،

انهن کان ئي قسم  ڀرائي کڻي پڇيو ته ”دل جي کِلَ جو آواز“ هنن آخري ڀيرو ڪڏهن ڪنايو هو.

ماڻهو ته حالتن جو ٺهيل هوندو آهي صاحبانِ زمانه، حالتن ۾ کلڻ ۽ روئڻ هوندو آهي.

جنهن ڪيفيت مان لنگهون پيا ٿا ۽ جن حالتن مان وطنِ عزيز گذري پيو ٿو،

انهن ۾ مرڪن جا گلاب ڪٿان ٽڙندا عبدالواحد، دعا ڪر، بلڪه سڀ دعا ٿا ڪيون ته وري ڪي موسمون موٽن ۽ خريدارن جي فهرست ۾ اسان به اچي سگهون.

محترمه ڪلثوم عنايت صاحبه لکيو ”پنهنجو پاڻ مان نٿا نڪرو اوهان، ٿورو ٻاهر نڪرو، دنيا کي ڏسو، زندگي رڳو ائين به ناهي جيئن اوهان کي ڏسڻ ۾ اچي ٿي.

ڪجهه رنگ، ڪجهه مثبت پهلو ڪجهه ٻيو، ڇا اهو سڀ ائين آهي،

جيئن اوهان ڏسو ٿا يا ڏيکارڻ ٿا گهرو!“ نامه ته نامه هوندا آهن،

ڪاغذن تي تحرير اوتيل هوندي آهي.

هن اديءَ به اهڙو ڪجهه ئي محسوس ڪيو هوندو، جيڪي ڪجهه هن لکيو آهي،

پر ڳالهه اها آهي ته ڇا خواب نگر ”منفي“ آهي؟ ”ڪاٽو“ آهي؟ ڇا بي رنگ آهي؟ جيڪڏهن هيانءَ تي هٿ رکي عرض ڪجي ته سچ ته اهو آهي ته هن نگارخاني ۾ ئي اوهان کي رنگ نظر ايندا،

هتي ئي اوهان کي اندر جي درد، رشتن جي سچائيءَ، ننڍ وڏائي، احترام عزت ۽ احساس جي دولت جا مثبت پهلو ملنداپنهنجي منهن سان پنهنجي تعريف ڪرڻ ڏاڍو عجيب لڳندو آهي،

پر ڳالهه اها آهي ته هن فقير جو چهرو ته سانورو ٿي سگهي ٿو،

پر خواب نگر اهو ئي ”اڇو، اجرو“ ۽ گلابي گلابي آهي.

دورِ جديد ۾ هڪڙو جملو هليو آهي ته ”داغ، ته سٺا هوندا آهن،

“ پر اهڙو ڪو به سٺو داغ، هن گلاب مک تي اچي نه سگهيو آهي.

مان بحيثيت خوابن جي راويءَ جي ڪميءَ جو شڪار ٿي سگهان ٿو،

”خواب نگر“ ڪمتريءَ جو سوچي به نٿو سگهي ادي، هي دڪان ڪو عام دڪان ڪونهي،

هتي جو وکر جيڪڏهن هر هنڌ ملڻ شروع ٿئي ته پوءِ اسين ائين روح کي ڇو روليون؟ ڇو ايتريون رولاڪيون ڪري، سوچ جي انڊلٺ مان ڪو رنگ چورائي، ڪو ”پيرهن“ اوهان لاءِ آڻيون؟ جيڪڏهن ڳالهه وڌيڪ نه لڳي ته هٿ ٻڌي اهو به عرض ڪجي ته خواب نگر ته ”عاشقي“ آهي ۽ عشق ۾ ”ڪاٽو“ ته ٿي ڪو نه ٿو سگهجي،

جيڪو ڪاٽو ٿيو،

تنهن پاڻ کي ڪاٽا ڪيو،

باقي جيستائين ڏسڻ جو تعلق آهي ته اهو ائين بلڪل ٿي سگهي ٿو ته هر نگاهه پنهنجي حساب  سان منظر ڏسندي آهي،

اکين تي جنهن رنگ جي عينڪ چڙهيل هجي،

منظر انهن رنگن جا ئي منظر هوندا آهنعڪس ته اهو ئي نظر اچڻو آهي،

جيڪو اکين جي شيشي جي پار نهاربو.

هونئن وري اهو ورجاءُ ٿو ٿئي ته منظرن جا رنگ کڻي ڪهڙا به هجن،

نظرن جو تاثر ته وري به الڳ هوندو آهي.

مهربانين جي عجيب موسم آهي،

جيڪا  اوهان پاران نازل ٿيندي رهي ٿي.

هن فقير جي ڪمپيوٽر جو اسڪرين اوهان جي نالن سان جرڪي ٿو ته عجيب ”ڀراءُ“ محسوس ٿيندو آهي،

سرن جو، رنگن جوپٺيءَ تي ڪا ”ٿڦڪي“ محسوس ٿيندي آهي،

اکين ۾ آب لهي ايندو آهي.

ڳالهه مسند تي ويهڻ جي ناهي عزيزانِ من، ڳالهه مسند جي ”حيثيت“ جي آهي،

پنهنجو پاڻ کان ڪيترو ڀڄي سگهجي ٿو،

آئيني کان ڪنهن کي انڪار ٿي سگهي ٿو،

خوشين ۽ مرڪ ۽ اداسين ۾ ڳوڙهن جي ساٿ کان ڪير ”منڪر“ ٿي سگهي ٿو.

اڻ ڄاتل هڪ نمبر تان نياپو آيو ”ڀاڙيا آهيو اوهان، ڊڄو ڏاڍو ٿا،

ڊڄي ڊڄي ٿا لکو، هلو، سياست کان ته کڻي شروع کان منحرف آهيو، هتي ڇا ٿي ويوَ جو سهراب فقير تي خوبصورت ڪالم ۾ ڪلچر ڊپارٽمينٽ ڏانهنسندس بي راهه رويءَ ڏانهن اشارو به ڪو نه ڪيوَپنهنجي ”سيٽ“ پڪي ڪرڻ ٿا گهرو ڇا؟، ڇا ثقافت ۽ سياحت کاتي ۾ ڪا سڻڀي جاءِ خالي آهي؟، ڇا ٿئي ها، جيڪڏهن اوهان جهڙو ليکڪ، سچ جو ذڪر ته ڪري ٿو،

پر ان سچائيءَ ڏانهن به ڌيان ڌري ها“ عرض ڪري چڪوآهيان نه، اکين ۾ ايوان کلن ته الاءِ ڪيترا خيال جهومندا، ڳائيندا ايندا آهن،

اهو وهڪرو وهندو رهندو آهي.

منهنجي هن محترم به شايد اهڙي ئي ڪا دري کولي هوندي،

مڃان ٿو،

شروع کان ئي عرض ڪري آيو آهيان ته قبلا، ”شينهن مڙس“ مان ناهيان، هنن اشارن ڪناين جي جنهن کي ”سياست“ چيو وڃي ٿو،

پاڻ کي ذري خبر نٿي پويڪو ”ڌپو“ ئي نٿو پوي ته ڳالهائبو ۽ لکبو ڇا!؟ باقي ڪڏهن ڪاغذ ائين هوندو آهي جو پسمنظر ۽ پيش نظر ۾ الاهي فرق هوندو آهي،

اهو سڀ ائين نه هوندو آهي،

جيئن نظر ايندو آهي.

جنهن رات سهراب فقير دنيا ڇڏي هئي،

ان رات ڪي ٽي اين تي خبر اچڻ کان هڪدم پوءِ رات جو اڍائي وڳي تائين سڀني چينلن تي نگاهه ڊوڙي هئي.

خبر اها به پئي هئي ته سهراب  سائين جو سکر مان ڪراچي تائين سفر ڪلچر وارن ئي ڪرايو هو،

علاج ۾ مدد ڪئي هئائون، ها، وزير صاحبه نه پهتي، پر هن به پنهنجو ذاتي عذر ڪلاڪ اندر سنئون سڌو ڳالهائيندي واضح ڪيو هو.

ڳالهه چمچه گيريءَ ۾ شامل نه ٿئي ته عرض ڪجي ته ڀيڻ سسئي پنهنجو پاڻ کي ثقافت جي ڀنڀور ۾ ”سسئي“ پيش ڪرڻ جي مڪمل شعوري ڪوشش ڪئي آهي،

سندس پورهيو اوهان ۽ اسان جي سامهون آهي.

جيڪڏهن هڪ واري ڪٿي ڪا ڪوتاهي ٿئي ٿي ته پنهنجي رب مٺڙي کي حاضر ناظر ڄاڻو، ائين سڀ ڪجهه ”تلٻٽ“ ته نه ڪيو،

باقي ذڪر رهيو ڪنهن سڻڀي جاءِ جو، ته سائين هاضمو ته ازل کان خراب آهي،

سڻڀ کائي ڇا ڪرڻو آهي.

هڪڙي ملي ٿي حياتي، ۽ ان ۾ به جهڙو نافرمانيءَ جو جهيڙو هلندو رهي ٿو.

هن فقير وٽ حاضر ڪرڻ لاءِ جيڪي ڪجهه آهي،

سو پيش ڪجي ٿو.

سندس گاڏي تي جيڪو وکر رکيل آهي،

اهو شل قبول پوي، موڙي ۽ بها ته اوهان ڪٿيندئو، جيڪڏهن وکر جي قيمت رکجي ته پوءِ ڪٿان وڪامجي سگهندو؟ سليم ڪوثر لکيو هو”محبت ڊائري هرگز نهين هي، جس مين تم لکهو،

که کل کس رنگ کا کپڙي پهنني، کون سي خوشبو لگاني هي، “ بلڪل ائين ئي، اسان ۽ اوهان جون محبتون به بس ڊائريءَ ۾ لکڻ کان ”سوا“ آهناهي ته ياد جا دروازا آهن،

کُلن ٿا ۽ کِلن ٿا.

اها ياد، اوهان جي مهر آهي،

هن دل تي اوهان جي مهر آهي.

ان ياد جو دامن شل سلامت هجي،

فقير کي خبر آهي ته سندس ڪشڪول ڪڏهن به خالي ڪو نه ٿيندو.

سائينءَ سان ملاقات جي لاءِ اوهان اتاولا آهيو، اها ٿي ته احوال ضرور گوش گذار ڪندس.

مولاءِ ڪل جل شانه اوهان کي سکيو رکي، جڙيا هجو، ۽ جوڙڻ جو هنر ڄاڻندا رهو،

جيڪو الاءِ ڇو اسان کان وسرندو ٿو وڃي.

سائين، نئون يا پراڻو ٽائيم؟  حفيظ ڪنڀر  ڪڏهن ڪڏهن مونسان ائين ٿيندو آهي،

ٻنپهرن جي ماني کان پوءِ گهري ننڊ ڪري اٿندو آهيان ته تڙ تڪڙ ۾ ڪاليج پهچڻ جو خيال ورائي ويندو اٿم، ”چانهه کڻي اچ،

ناشتو کڻي اچ“ جي درخواست زال کي پيش ڪري باٿ روم ۾ گهڙي ويندو آهيان.

زال گهڙي کن لاءِ خوش ان ڪري ٿيندي آهي،

جو سمجهندي آهي ته ڪيتا لوڙهي اجهو چريو ٿيڻ وارو آهي.

اصل ۾ منهنجو ڪاليج صبح جي شفٽ وارو آهي،

پر آئون ننڊ جي ڪري Timelessness  جو شڪار ٿي ويندو آهيان.

Body clock ڊانوا ڊول ٿيڻ ڪري خبر نه پوندي آهي ته شام جا ست آهن يا صبح جا.

ڪاليج پهچڻ کانپوءِ مون کي اڳي هڪڙو اهم ڪم ڪرڻو پوندو هو،

اهو هو پروفيسرن، اسٽنٽ پروفيسرن، ليڪچررن کي پنهنجي پين ڏئي ان تان هميشه هميشه لاءِ هٿ کڻڻ.

اگر توهان ڪنهن ڪاليج ۾ ٽيچر آهيو ۽ اتفاق سان اوهان کي ٽيچر هجڻ باوجود پين رکڻ جي عادت آهي ته پوءِ ڏسو جٺ ڪيئن ٿي ٿئي! جيئن حاضري جي رجسٽر تي اوهان حاضري لڳائيندا پيا،

ته مٿان ٻيو ڪو استاد اچي بيهي رهندو، ”سائين! پين ته ڏجو!“ اوهان جيئن هن کي پين ڏيندوء، تيستائين ٻيو ڪو استاد ان جي ڀر ۾ پهچي چڪو هوندو، جيڪو اوهان جي پين کانئس کسيندي چوندو،

”سائين پين ته ڏجو.

“ هو اوهان جي پين کيس وڏي احسان سان ڏئي مٿس ٿوري ڪرڻ واري مرڪ جي ورکا ڪندو ۽ بقايا مرڪ اوهان جو وار وار ساڙڻ لاءِ اوهان طرف اڇلي هليو ويندو ۽ پوءِ اوهان جي پين پئي هلندي، هڪڙي هٿ مان ٻئي هٿ، ٻئي مان ٽئين هٿ، ”سائين پين ڏجو“ جي جملي تي سوار ٿي پين اهڙي استاد تائين پهچي سگهي ٿي،

جيڪو نه اوهان کي سڃاڻي، نه اوهان کيس سڃاڻو.

تازو جوائن ڪندڙ استاد اوهان کي پين واپس ڪرڻ بجاءِ اهو به چئي سگهي ٿو ته، ”مون توهان کان ڪو نه ورتي“، يا ”مون کي توهان ته ڪو نه ڏني“.

اهڙن جملن سان جهيڙي جا امڪان پيدا ٿي سگهن ٿا.

يونيورسٽين مان فائينل ڪرڻ کان پوءِ اسان جي استاد قبيلي جي اڪثريت ٻه شيون هميشه هميشه لاءِ اتي ئي ڇڏي ڪاليجن ۽ اسڪولن جو رخ ڪندي آهي،

اهي ٻه شيون آهن پين ۽ ڪتاب.

مون ستن لکن جي گاڏين ۾ ايندڙ پروفيسرن جا هٿ ڪتابن کان ۽ کيسا پين کان آزاد ڏٺا.

اها آزادي ورهين تائين برقرار رهي، ڪيترائي پروفيسر ”سائين! پين ڏجو، سائين! پين ڏجو“ چوندي رٽائر ٿي ويا.

انهيءَ عرصي ۾ کيسن ۾ هزارين رپيا،

لکين رپيا آيا،

ويا،

نه آئي ته ويچاري پين نه آئي.

هڪڙي پروفيسر کي رٽائرمنيٽ وقت عرض ڪندي چيم ته 20-25 لک اوهان کي رٽائرمينٽ جا ملندا،

مهرباني ڪري پندرهن ويهن رپين واري پين ته انهن پئسن مان وٺجو.

اوهان کي يقين نه اچي ته ڪنهن به تعليمي اداري ۾ پين رکڻ جي عادت ڌاري ڏسو ۽ پوءِ ڏسو ته ڪيترو ٿا ”سائين! پين ڏجو“ جي جملي تي  ڀوڳيو.

هاڻ ڪاليج پهچڻ تي مون کي اهو ڪم نٿو ڪرڻو پوي، ان جو مطلب اهو ناهي ته جو دوستن پين رکڻ شروع ڪري ڏني آهي،

اصل ۾ مون پين ڏيڻ ڇڏي ڏني آهي.

ٻن سالن کان انهيءَ درد جي دوا ڪري مس جند ڇٽي ته وري ٻي اهڙي عذاب ۾ جتي ڪٿي ڦاسي ويس.

اهو عذاب ڇهه ماهي هجي ٿو،

جيڪو آهي واچ ٻڌڻ ۽ ٽائيم ٻڌائڻ جو.

آئون جڏهن ڪنهن واچن جي دڪان ۾ گهڙندو آهيان ته به Timelessness جو شڪار ٿي ويندو آهيان،

”زمان“ کان آزاد ٿي ويندو آهيان.

پنهنجي گهڙي ٽائيم ٻڌائڻ کان لاچار ٿي ويندي آهي،

ڇو ته ان گهڙي جي سامهون اهي سوين wall clocks ۽ Time pieces واچون دڪان ۾ پيل هجن ٿيون،

جن تي الڳ الڳ ٽائيم هوندو آهي،

اوهان ڪهڙي ڪلاڪ ۾ ساهه پيا کڻو، اوهان کي ان جي تيستائين خبر ڪو نه پوندي،

جيستائين اوهان واپس فوٽ پاٿ تي پهچي پنهنجي گهڙي ڏانهن رجوع نه ڪريو.

واچ ٻڌڻ جو عذاب مون سان اڳي نه هو پر هي درد تڏهن درآمد ٿيو آهي،

جڏهن کان گهڙي جا ڪانٽا سرڪاري سطح تي اڳتي پوئتي ٿيڻ لڳا آهن.

ٻين لفظن ۾ گهڙين جي ڪانٽن مان بجلي جي اپت ۽ بچت جو سرڪار کي اعليٰ خيال آيو آهي.

هاڻ گهڙي ٻڌڻ جو عذاب هن طرح ڀوڳيان ٿو جو اڳي هر ڪو ٽائيم پڇي جواب ٻڌي ماٺ ٿي ويندو هو،

پر هاڻ ٽائيم پڇي پوءِ ”سائين! نئون ٽائيم يا پراڻو ٽائيم؟“، ”سائين، نوان ڏهه يا پراڻا ڏهه؟“ سوال ٻڌڻ ۽ ان جي وضاحت به ڪرڻي ٿي پوي.

خبر ناهي ته ڪنهن کي ڇو نٿو سمجهه ۾ اچي ته ٽائيم جيڪو فزڪس ۾ چوٿون Dimension به  ليکيو وڃي ٿو،

اهو سڄي ملڪ ۾ ڇهه ماهي معياري ٽائيم طور ليکجڻ لڳو آهي.

توهان کي اڄ کان وري نئين سر ان سوال جي وضاحت ڪرڻي پوندي ته، ”نوان يارهن يا پراڻا يارهن“ وري ڇهه مهينا پورا ٿيندا ته اوهان کان جواب طلبي اها ئي ٿيندي ته، ”نوان ٻارهن يا پراڻا ٻارهن“.

لاهه ته انهن جا نڪريو وڃن،

جيڪي شادين، اين جي اوز يا ادب جا ڪاڄ ڪرائڻ لاءِ ڪارڊ ڇپائي پروگرامن جا ٽائيم ٽيبل لکن ٿا ۽ دعوتيا کانئن فونن تي تصديق ڪرائيندا: ”سائين!نئون ٽائيم يا پراڻو ٽائيم؟“  گهڙين جي ڪانٽن سان ڇيڙ ڇاڙ ڪرڻ کانپوءِ ڪجهه ”موکي متارا پارٽي“ جي دوستن کي شڪايت آهي ته پيگ پاڻي پي جيئن گهر ٿا پهچون،

ته ڪلاڪ اڳتي گهڙيون هجڻ ڪري ”وزارت داخلا“ طرفان ڪڙڪيدار پڇا ٿي ٿئي ته، ”ٽائيم ڏٺو اٿوَ، هي ٽائيم گهر اچڻ جو آهي؟“ اسان جو هڪ دوست ڏڪندڙ ٽنگن ۽ آواز ۾ ان جو جواب اهو ڏيندو آهي ته، ”آئون پراڻي ٽائيم تي پي پهتو آهيان،

تون مون کان زبان ۽ گهڙي ۾ هونئن به اڳيان آهين، سمجهه ته هڪ ٿيو آهي“.

اها ته اسان کي به خبر آهي ته سرڪار بهادر گهڙين مان جيڪي ويهه پنجويهه هزار ميگا واٽ بجلي بچائي ملڪ تي لٿل ڪاريون راتيون روشن ڪندي! پر هن سڄي معاملي ۾ هڪ خبر ضرور پئي ٿي ته سرڪار بجلي چورن سان نٿي پڄي سگهي،

صنعتڪار بجلي چورائڻ جي هڪ الڳ صنعت قائم ڪري چڪا آهن،

بجلي واري بيورو ڪريسي يا هيٺين سطح جا ملازم به پنهنجي لاءِ ايئرڪنڊيشنز مفت هلائڻ کي حق سمجهن ٿا،

بجلي گهرن جون جتي به رهائشي ڪالونيون آهن،

اتي رڌ پچاءُ هيٽرن تي ٿئي ٿو ۽ ملازم ميٽرن سان ڇيڙ ڇاڙ کي حق سمجهن ٿا.

اترين علائقن، توڙي سرحد جي ڪيترن علائقن ۾ ماڻهو بجلي جا ميٽر هڻڻ قبائلي روايتن جي خلاف ٿا سمجهن، بجلي کاتي جي تعاون سان ڪنڊا سسٽم آسان ۽ جاري آهي،

جيڪو جاري  ئي رهندو.

ڪوئلي مان ويجهڙ ۾ بجلي ٺاهڻ جو ڪو به امڪان نٿو ڏسجي.

انهيءَ سڄي نظام کي درست ڪرڻ بجاءِ گهڙيون اڳتي پوئتي ڪرڻ ۽ ڪرائڻ ته سرڪار لاءِ سولو ڪم آهي،

رڳو اعلان ئي ته ڪرڻو آهي.

مون کي سمجهه ۾ نٿو اچي ته جڏهن ٽائيم اسان لاءِ ايترو اهم آهي ئي ڪو نه ته پوءِ ان لاءِ ”سائين، نئون ٽائيم، يا پراڻو ٽائيم؟“ پڇڻ يا سرڪاري سطح تي ان سان ڇيڙ ڇاڙ ڪرڻ جي ضرورت ئي ڪهڙي هئي ۽ ڪهڙي آهي؟  اسان وٽ ٽائيم ”عادت“ جي ماتحت آهي،

”روايت“ جي ماتحت آهي،

ٺيڪ آهي! هن عمل سان آفيسن ۾ رشوت وٺڻ وارا کڻي مقرر ٽائيم تي پهچن ٿا،

پر جنهن مخلوق کي لاچار رشوت ڏيڻي آهي،

سو مقرر ٽائيم تي نه پر عادت تي پهچي ٿو.

بازارون ٽائيم نه پر عادت ۽ رواج تحت کلن ٿيون.

رواجن ۽ عادتن جون محتاج قومون، ماڻهو ٽائيم پاس ڪرڻ جي چڪرن ۾ هوندا آهن.

آفيسن ۾ دوستن کي ڪچهري لاءِ دعوتون ڏبيون آهن،

ڪلاڪن جا ڪلاڪ اتي ٽائيم پيو پاس ٿيندو.

اوهان کي ڪم ڪندڙ قومون ۽ ان جا فرد آفيس جو ٽيليفون نمبر ڏيڻ کان به لنوائيندا ته ڪٿي اوهان سندن آفيسن ۾ وڃي،

انهن جو ٽائيم خراب نه ڪريو.

بنگالي نوبل انعام يافته ڊاڪٽر سين، ٽائيم کي هڪ Resource ڄاڻايو آهي،

پر اسان ان کي Kill ڪرڻ لاءِ پنهنجون قوتون صرف ڪندا آهيون ۽ مون کي هن وقت به ائين ٿو لڳي ته گهڙين جا ڪانٽا اڳتي پوئتي ڪري اسان فقط، قوت ضايع ڪري، وري به ٽائيم پيا وڃايون.

فقط ايتري نواڻ آئي آهي جو هڪٻئي کان پڇندا وتون پورو سال، ”سائين، نئون ٽائيم يا پراڻو ٽائيم؟“  آمريڪي نامهءِ اعمال ۽ هليري جو اعتراف قومي اسيمبليءَ جي اسپيڪر، سينيٽ چيئرمين، پارليامينٽرين ۽ مختلف شعبن سان واسطو رکندڙ عورت نمائندن سان مختلف ملاقاتن دوران ڳالهائيندي آمريڪي پرڏيهي وزير هليري ڪلنٽن اعتراف ڪيو آهي ته، ماضيءَ ۾ آمرن جي حمايت آمريڪا جي غلطي هئي،

مستقبل ۾ آمريڪا فقط جمهوريت ۽ جمهوري ادارن جي حمايت ڪندو.

آمريڪي وزير خارجا وڌيڪ چيو ته پاڪستان ۾ آزاد عدليه، ميڊيا ۽ انساني حقن جي تحفظ واري مضبوط جمهوريت ۾ يقين رکون ٿا.

فوج سان لاڳاپن جو احترام ڪريون ٿا،

پر ڪمٽمينٽ جمهوريت سان آهي.

هليري ڪلنٽن اهو پڻ چيو ته، پاڪستان بابت سٺو تاثر کڻي ملڪ واپس وڃي رهي آهي،

پارليامينٽرين سميت عوام جا مختلف مامرن بابت جيڪي تحفظات ۽ شڪايتون آهن،

انهن تي آمريڪي پارليامينٽ ۾ بحث ڪيو ويندو.

ملڪي تاريخ جي اڌ کان به وڌيڪ عرصي تائين هتي سڌي آمريت رهي آهي ۽ ان عوام دشمن نظام کي ٽيڪ وري آمريڪا جي رهندي آئي آهي.

صرف پاڪستان ئي نه، سڄي دنيا ۾ آمريت جي حمايت ڪري آمريڪا جيڪا جمهوريت دشمني ڪندو آيو آهي،

اهو ان جو ئي نتيجو آهي،

جو اڄ دنيا دهشتگرديءَ جي ور چڙهي وئي آهي.

دنيا جون اڪثر بادشاهتون ۽ آمريتون، شخصي حڪومتون آمريڪا جي دم قدم سان قائم آهن ۽ جمهوري حڪومتن جي تڏا ويڙهه، جمهوريت پسند حڪمرانن جو قتل، ۽ ٻيا اهڙا عمل آمريڪي نامهءِ اعمال ۾ ڪثرت سان ملندا.

ان مان ظاهر آهي ته آمريڪا جي جمهوريت سان محبت ۽ همدردي ڪيتري آهي؟ هن وقت دنيا کي هن حال تائين پهچائڻ وارو به آمريڪا ئي آهي.

دنيا آمريڪا جون غلطيون ئي ڀوڳي رهي آهي.

پاڪستان کي ان جي اڌ عمر تائين آمريت جي اوڙاهه ۾ اڇلائڻ وارو به آمريڪا ئي آهي،

ته ان کي صرف ”غلطي“ چوڻ انصاف آهي؟ هن وقت پاڪستان جو عوام جيڪي ڪجهه ڀوڳي پيو،

ان جو ذميوار به آمريڪا آهي،

اهي بت به آمريڪا جا بڻايل آهن،

جن کي هاڻي ڊاٺو پيو وڃي.

دراصل جمهوري پاڪستان ئي سڄي عالمي برادريءَ جي مفاد ۾ آهي،

پر پاڪستان ۾ آمريتن جي حمايت ۽ سهائتا ڪري هتي جمهوريت کي صحيح نموني اسرڻ ئي نه ڏنو ويو.

اهي مصيبتون ته آمريڪا بهادر جون پيدا ڪيل آهن،

جن کي هن وقت منهن ڏيڻ لاءِ پاڪستان کي اڪيلو ڇڏيو ويو آهي.

ان ڪري هن وقت آمريڪا لاءِ لازم ٿو بڻجي ته اهو پاڪستان ۾ جمهوريت جو ساٿ ڏئي ۽ مستقبل ۾ ڪنهن به آمر جي حمايت جي غلطيءَ جو ورجاءُ نه ٿيڻ گهرجي.

هليري ڪلنٽن جون ٿڌيون مٺيون ڳالهيون اکين تي، مستقبل ۾ آمريڪا طرفان جمهوريت جي حمايت جا واعدا به اکين تي، پر ڇا ڪجي،

دل اهو سڀ ڪجهه مڃڻ لاءِ الائي ڇو تيار ناهي،

ڇو ته آمريڪا جي اڳيان جيڪا اهميت رهندي آئي آهي،

سا ان جي مفادن جي ئي رهندي آئي آهي.

آمريڪا جي نظر ۾ ”مفاد اول، مفاد آخر“ آهن،

پر آمريڪا جي اها سوچ هاڻي بدلجڻ گهرجي.

هليري ڪلنٽن طرفان پاڪستاني عوام جي خدشن بابت آمريڪي پارليامينٽ ۾ بحث ڪرڻ جو واعدو ڪيو ويو آهي،

پر ڇا هليري ڪلنٽن آمريڪي پرڏيهي پاليسيءَ جي حوالي سان اهڙي قانونسازي جو واعدو ڪري سگهي ٿي ته جيئن آئنده آمريڪا دنيا ۾ آمريتن جي حمايت نه ڪري ۽ جمهوري حڪومتن جي تڏا ويڙهه نه ڪرائي سگهي؟!! ڪيتريون شگر ملون اڄ کان پيڙائي شروع ڪري سگهنديون؟ صرف ارباب حڪومت ئي نه هئي،

جنهن جي حڪمن کي شگر ملز وارن ليکي ۾ ئي نه آندو ۽ اها حڪومت پنهنجا ئي حڪم واپس وٺندي،

نيون تاريخون ڏيندي پنهنجي ئي حڪمن کي پاڻ ئي کل-هاڻو بڻائيندي رهي، پر شگر ملز وارن ڪمند جي پيڙائي تڏهن شروع ڪئي،

جڏهن انهن پاڻ ائين ڪرڻ چاهيو ۽ اها ساڳي ئي ڪار موجوده حڪومت سان گذريل سيزن ۾ به ٿي ۽ هن سيزن ۾ پڻ ٿي رهي آهي.

توڙي جو ڪمند جي پيڙائي ته اڌ آڪٽوبر کان شروع ڪرڻي هوندي آهي،

پر حڪومت ملرز جي مرضيءَ کي مڃيندي پهرين نومبر کان پيڙائيءَ جا حڪم جاري ڪيا ۽ اڄ پهرين نومبر آهي،

پر حڪومت جا واڳ ڌڻي ڀلا اهو ٻڌائي سگهندا ته اڄ تائين ڪيترين شگر ملن چمنيون ٻاريون آهن ۽ ڪيترين شگر ملن حڪومتي حڪمن کي مڃيندي پيڙائي شروع ڪئي آهي؟ لڳي ائين ٿو ته، شگر ملن موجوده حڪومت جو به پاڻي ڪڇي ورتو آهي،

جو اهي حڪومتي حڪمن تي عمل ڪرڻ لاءِ تيار ناهن.

انهن کي اها خبر آهي ته مرضي وري به شگر ملن وارن جي ئي هلندي، آبادگارن کي صرف احتجاج ئي سرندا.

دراصل حڪومت پاڻ ئي پنهنجي حڪمن کي تماشو بڻائي ڇڏيو آهي،

جو اها حڪم ته جاري ڪري ٿي،

پر انهن تي عمل ڪرائڻ جي شايد ان وٽ سگهه ئي نه آهي ۽ حڪومت شگر ملز مالڪن اڳيان بيوس بڻجي وئي آهي.

جڏهن حڪومت پنهنجي حڪمن تي عمل نٿي ڪرائي سگهي ته پوءِ حڪم جاري ئي ڇو ٿا ڪيا وڃن.

هن وقت ڪمند تيار آهي،

پر پيڙائي شروع نه ٿي سگهڻ ڪري ان جي ڪٽائي نٿي ٿئي.

توڙي جو اها ڪٽائي 15 آڪٽوبر کان شروع ٿيڻي هئي،

پر حڪومت پيڙائي سيزن کي اڌ مهينو پٺتي هٽائي ڇڏيو.

انهن زمينن تي ڪمند بيٺل آهي،

اتي وري ڪڻڪ جي پوکائي ٿيڻي آهي،

پر ڪمند جي واڍي نه ٿيڻ سبب ڪڻڪ جي پوکائي متاثر ٿي رهي آهي.

ڪڻڪ جي حصي جو پاڻي به ڪمند جي حوالي ٿي رهيو آهي.

دراصل هر ڀيري شگر ملز وارا حڪم عدولي ان ڪري ڪن ٿا جو اهي سمجهن ٿا ته ڪمند جي دير سان ڪٽائي ٿيڻ جي ڪري اهو سوڪ کائيندو ۽ وزن ۾ گهٽ ٿيندو،

جنهن سان ملرز کي وڌيڪ فائدو رسندو، پر ٻئي طرف ڪڻڪ جي پيداوار ۾ آبادگارن کي توڙي ملڪ کي جيڪو نقصان ٿي رهيو آهي،

ان جي ڪٿ ڇو نٿي ڪئي وڃي؟ حڪومتي بيوسي خود زرعي تباهيءَ جو سبب بڻجي رهي آهي.

سنڌ جي واڳ ڌڻين جي شگر ملز وارن جي اڳيان بيوسيءَ تي اسان حيرت زده آهيون.

شگر ڪين ايڪٽ جي موجودگيءَ باوجود حڪومت ڪمند جي پيڙائي وقت سر شروع نٿي ڪرائي سگهي! هاڻي جڏهن پهرين نومبر تي سنڌ حڪومت پيڙائي شروع ڪرائي نه سگهي آهي،

ته ظاهر آهي ته وري ٻي تاريخ جو اعلان ٿيندو،

پر وري به ٿيندو ائين، جيئن شگر ملز وارا ڪرڻ چاهيندا.

حڪومتي اختيار ڌڻين کي اسان اها ڳالهه به ياد ڏياريندا هلون ته پهرين نومبر کان پيڙائي شروع نه ڪندڙ ملرز خلاف ڪيس داخل ڪرڻ جو پڻ اعلان ڪيو هو ۽ اڄ جيڪي ملون پيڙائي شروع ڪري نه سگهيون آهن،

انهن مان گهڻين ملن خلاف ڪيس داخل ڪيا ويا آهن،

ڇا قوم کي اهي تفصيل ميسر ٿي سگهندا؟ سنڌ حڪومت جي اختيار ڌڻين کي گذارش آهي ته ڪمند جي پيڙائيءَ وارن حڪمن تي عمل کي يقيني بڻايو وڃي ۽ حڪومتي اعلان تي عمل کان انڪار ڪندڙ ۽ عمل نه ڪندڙ ملرز خلاف واعدي مطابق قدم کنيو وڃي.

ڪمند جي پيڙائي شروع ڪرائي ڪمند جي آبادگارن کي نقصان کان بچايو وڃي.

وظيفي کان محروم ٽريننگ وٺندڙ ڊاڪٽر  لياقت يونيورسٽي آف ميڊيڪل اينڊ هيلٿ سائنس پوري پاڪستان ۾ پهرين گورنمينٽ ميڊيڪل يونيورسٽي جو اعزاز رکي ٿي.

ان سان الحاق (لاڳاپيل) سول اسپتال حيدرآباد، لياقت يونيورسٽي اسپتال ڄامشورو، اکين جي اسپتال حيدرآباد جا آهن.

يونيورسٽي ٿيڻ کانپوءِ انڊر گريجوئيٽ ڪورس سان گڏ مختلف شعبن ۾ پوسٽ گريجوئيٽ ڪورس به ڪرايا وڃن ٿا،

جن لاءِ لاڳاپيل اسپتالن ۾ ٽريننگ ڪرڻ لازمي آهي.

شروع ۾ ڊگري (ماسٽرز) پروگرام لاءِ ماهوار وظيفو 10000 ڏنو ويندو هو ۽ ڊپلومه پروگرام لاءِ ڪجهه به نه.

ٻن سالن کانپوءِ انتظاميا بجيٽ جو جواز ڄاڻائي اهو ماهوار وظيفو به بند ڪري ڇڏيو آهي،

تنهن ڪري هينئر خساري جي اها صورتحال آهي جو ڊاڪٽر حضرات بغير وظيفي جي انهي مهانگائي جي دور ۾ ڪم ڪري رهيا آهن.

ان سلسلي ۾ ڊپلومه پروگرام جي داخلا ماڻيندڙ مختلف وقتن به وقتن تي احتجاج ڪندا رهيا آهن،

پر ان لاءِ ڪنهن به ڪاموري، وس واري اک به نه پٽي.

ٿورو وقت اڳ سنڌ صوبي جي گورنر جيڪو يونيورسٽين جو چانسلر به آهي،

تنهن اعلان ڪيو هو ته ڪنهن به فيلڊ ۾ پوسٽ گريجوئيٽ ڪرڻ وارن کي 27000 پگهار (وظيفو) ڏنو ويندو.

ان تي ڪراچي شهر ۾ عمل ٿيڻ شروع ٿي ويو آهي،

پر لمس ۾ اڃا تائين اهو وظيفو نٿو ڏنو وڃي.

ڇا لمس سنڌ اندر نٿي اچي؟ آخر هڪ ئي صوبي اندر ٻه اکيائي ڇو؟ تازو لمس انتظاميا مختلف شعبن ۾ پوسٽ گريجوئيٽ ڪرڻ لاءِ اشتهار به ڏنو آهي،

افسوس جو ان ۾ ماهوار وظيفي جو ڪٿي به ذڪر ڪونهي.

اسان جي سنڌ ۾ اڪثريت انهن ماڻهن جي آهي،

جيڪي بک، بيروزگاري ۽ غربت واري بي چين ماحول ۾ جيئندي اهو سوچيندا آهن ته اولاد پڙهي لکي ڪنهن اعليٰ عهدي تي فائز ٿئي ته جيئن پيٽ تي ٻڌل پٿرن کي اڇلائي سک جو ساهه کڻي سگهون.

اهي غريب مائٽ اهو برداشت نٿا ڪري سگهن ته يونيورسٽي (ايم بي بي ايس) پاس ڪرڻ کانپوءِ به اولاد کي وڌيڪ خرچ ڏئي پڙهائي سگهجي.

ميڊيڪل پڙهائي ۽ هائوس جاب لاءِ 7 سال لڳيو وڃن،

ايترو وڏو عرصو هو پٽن کي ڪيئن پڙهائين ٿا،

اهو ته ڪنهن غريب پيءُ کان ئي پڇجي.

ان کانپوءِ به جيڪڏهن اعليٰ تعليم (پوسٽ گريجوئيٽ) لاءِ به سرڪار وظيفو نه ٿي ڏئي ته اها ڪيڏي نه انهن پڙهندڙ ڊاڪٽرن ۽ انهن جي مائٽن سان ويڌن (ظلم) آهي.

هن مهانگائي جي دور ۾ بغير وظيفي وارا ڊاڪٽر ڪيئن زندگي گذاري رهيا آهن،

ان جو احساس ڪرسي تي ويٺلن کي ڪڏهن ٿيندو؟ اسان جي صدر پاڪستان، گورنر سنڌ، وزير اعليٰ سنڌ، صوبائي صحت وزير ۽ وس وارن ڪامورن کي اپيل ٿا ڪريون ته مهرباني ڪري انهيءَ جائز مسئلي کي حل ڪيو وڃي.

خالي اعلان يا نوٽيس نه، پر ان تي جلد کان جلد عمل به ڪرائي ڏنو وڃي.

ڊاڪٽر ڀون راءِ روپاڻي/حيدرآباد  پل جي تعمير تي تڪرار  سنڌوءَ درياءَ تي ٽن نين پلن اڏائڻ جو نوٽيفيڪشن جاري ٿي ويو آهي،

جن مان هڪ پل تڪرار جو سبب بڻجي وئي آهي.

هڪ ڌر چوي ٿي ته اها پل سن ۽ سڪرنڊ جي سامهون ٺاهي وڃي،

ٻي ڌر چوي ٿي ته اها پل آمري ۽ قاضي احمد جي سامهون ٺاهي وڃي.

بحث ڪرڻ وارا اهو به ڏسن ته سڪرنڊ ۽ قاضي احمد جو ڪيترو مفاصلو آهي ۽ سن ۽ آمريءَ جو ڪيترو مفاصلو آهي.

مان سمجهان ٿو ته ان ڳالهه تي بحث ڪرڻ اجايو آهي،

جيڪڏهن اها پل ڪاروبار ۽ ڪمائي لاءِ ٺاهي ٿي وڃي ته پوءِ سن ۽ سڪرنڊ کان ٺاهي وڃي،

ڇو ته ضلعي جو شهر نوابشاهه ۽ سڪرنڊ ٻئي وڏا شهر سن جي سامهون آهن.

جيڪڏهن سهولت جي ڳالهه ڏسون ٿا ته به سن ۽ سڪرنڊ جي پل نظر ۾ ٿي اچي،

ڇو ته چئن ضلعن ميرپورخاص، مٽياري، سانگهڙ ۽ نوابشاهه جي ماڻهن کي سائين جي ايم سيد جي ورسي تي سن اچڻ تمام سولو ٿيندو ۽ قلندر جي ميلي لاءِ به دادو-مورو پل کان سن ۽ سڪرنڊ پل بهترين سهولت رهندي.

مظهر علي زنئور/دادو  جدائي غير محبوب کان ڪبي آهي!  آچر 27 سيپٽمبر 2009ع تي ڪاوش جي هائيڊپارڪ ۾ ڊاڪٽر راجيش ڪمار گرناڻي ”شهدادڪوٽ“ جو خط ”ڇا اسان به ماضي جو قصو بڻجي وينداسين؟“ جي عنوان سان نظر مان گذريو.

خط جو مضمون درد جي دانهن ته واقعي آهي،

پر ڇا آخري حل اهڙو هجي،

جهڙو اسان جا سنڌي هنڌو ڀائر ورهاڱي کان جاري رکيو اچن.

منهنجي خيال ۾ سنڌ جي ٻين مڙني ڏاهن کي هن المناڪ موضوع تي لکڻ کپي.

صرف لکڻ نه پر ڪو حل به هن اهم مسئلي جو ڪڍڻ کپي،

يا ان نفسيات کي چٽو ڪرڻ کپي،

جنهن تحت ترڪِ وطن جو رستو اختيار ٿئي ٿو.

سنڌ مان مينگهواڙ، ڀيل، ڪولهي، ٺڪر، مهراج ۽ سامي جوڳي ڇو نٿا ترڪِ وطن جي واٽ وٺن؟ مٿيون سڀ ذاتيون سنڌ جي شهه رڳ ۾ پوري جاهه و جلال سان محوِ سفر آهن.

پر ڀٽائي سرڪار چيو آهي ته ”جيڪي وڃان وڃان ڪن،

سي رهي رهندا ڪيترو“ جن کي وطن جي حب هوندي،

سو ايئن نه ڪندو.

ان حقيقت کي مڃبو ته ”جدائي هميشه غير محبوب شيءِ کان ڪبي آهي“ ۽ اها خبر ڏاڍي دير سان پوندي ته سندن محبوب ڪهڙي شيءِ هئي.

محمد اسلم عمراڻي/ڪلوئي شهر  نوابشاهه-لاڙڪاڻو روٽ تي هلايل ويگنون!  هڪ ڊگهي انتظار کان پوءِ جڏهن نوابشاهه-لاڙڪاڻي روٽ تي ويگنن هلائڻ واري سروس شروع ڪئي وئي،

ان تي يقينن نوابشاهه، لاڙڪاڻو ۽ قمبر شهدادڪوٽ ضلعي جي عوام کي خوشي ٿي آهي،

جو ماضيءَ ۾ لاڙڪاڻو نوابشاهه روٽ تي ڪا به سروس نه هلائي ويندي هئي.

نوابشاهه وڃڻ لاءِ ٽي سواريون بدلائيڻيون پونديون هيون.

ان سان گڏ انتظار ۽ ٽائيم جو زيان پڻ ٿيندو هو.

نوابشاهه ۾ گرلز پيپلز ميڊيڪل ڪاليج ۽ قائد  عوام انجنيئرنگ يونيورسٽي هجڻ ڪري خاص ڪري لاڙڪاڻي ۽ قمبر شهدادڪوٽ ضلعي جي شاگرد ۽ شاگردياڻين کي انهيءَ سفر ۾ گهڻي پريشانيءَ کي منهن ڏيڻو پوندو هو.

هن عمل سان انهن جي پريشانيءَ ۾ گهٽتائي ٿي آهي.

حسين علي مغيري/قمبر  سڄو ڏوهه سرڪار تي؟  استاد نالو ٻڌڻ سان ئي احترام، محبت ۽ پيار وارو رشتو دل ۾ پيدا ٿئي ٿو،

جيڪو معاشري جو هڪ اهم حصو آهي،

جنهن سان سواءِ جاهلن جي هر هڪ جو تعلق آهي.

استاد جي شخصيت، ان جو بهترين ڪردار ٻارن جي لاءِ هڪ آئيڊل پرسنلٽي هوندي آهي.

استاد، جيڪو علم ٻارن جي اندر منتقل ڪندو آهي،

ان علم کان وڌيڪ ٻار استاد جي ڪردار کان وڌيڪ سکندا آهن.

استاد ئي آهي،

جيڪو شاگردن کي زندگي جي پيچده مسئلن کان آشنا ڪندو آهي،

زندگيءَ جا ڍنگ سيکاريندو آهي.

مطلب ته استاد انهن جي اندر اخلاقيات کي پروان چڙهائيندو آهي،

استاد جي مرتبو کان ته هر هڪ واقف آهي،

پر شايد اڄ جا استاد، ناواقف آهن.

استاد جي صفتن کي سامهون رکندي اچو ته اسان پنهنجي معاشري جي استادن تي هڪ نظر وجهي ڏسون ته ڇا اهي پنهنجا حق ادا ڪري رهيا آهن؟ سڀ کان پهرين ته قابل گرفت اهي استاد آهن،

جيڪي گهر ويٺي پگهار کائن ٿا،

اهي ان والدين ۽ ٻارن جا مجرم آهن،

جن جي مستقبل جا امين ٿي ڪري پنهنجي منصب سان خيانت ٿا ڪن.

جڏهن اهي ئي استاد پنهنجي ٻارن جي معاملي لاءِ ڪو ڪمپرومائيز نٿا ڪن ته پوءِ انهن کي ڪهڙو حق آهي ته قوم جي ٻارن جي مستقبل سان کيڏن ۽ ڪجهه استاد صرف اسڪول وڃي حاضري لڳائڻ کي پنهنجو فرض سمجهن ٿا.

ڪاش استاد ان ڳالهه کي دل سان محسوس ڪن.

جڏهن اهي ٻارن کي ايمانداريءَ سان پڙهائين ۽ بدلي ۾ جڏهن ٻار انهن جي عزت ڪن،

ان ڳالهه کان وڌيڪ خوشيءَ جي ٻي ڪهڙي ڳالهه ٿيندي؟ گورنمينٽ ته سڀ ڪجهه ڪري رهي آهي،

نصابي ڪورس، مفت تعليم، ڪپڙا، غير نصابي سرگرمين جو سامان، وظيفو، اڃا حڪومت ڇا ڪري؟ حڪومت ته پنهنجا حق ادا ڪري رهي آهي،

توهان ۽ اسان جو حق (فرض) ڇا آهي،

ان کي به محسوسن ڪريون ته شايد اهو مسئلو ئي نه رهي.

وري به اسان وزير تعليم کي اپيل ٿا ڪريون ته اهڙن استادن، جيڪي ڊيوٽي نٿا ڪن،

انهن لاءِ ڪو ايڪشن وٺي.

هتي انهن استادن جو ذڪر نه ڪرڻ ناانصافي ٿيندي،

جيڪي اڄ به پنهنجي فرض کي سڃاڻن ٿا ۽ ان کي خوش اسلوبيءَ سان ادا ڪري رهيا آهن،

جن تعليم جي ٻڏندڙ ٻيڙيءَ کي سنڀاليو آهي،

اهي اسان جي معاشري جا محسن آهن.

ناهيد اعتبار وڳڻ/وڳڻ  آهي ڪو سهراب فقير جو متبادل؟  خوش خير محمد فقير هيسباڻي جو ميلو هر سال تعلقه فيض گنج ضلعي خيرپور ميرس ۾ ٿيندو آهي،

پر هن درگاهه تي هر مهيني جي چوڏهين تاريخ تي صوفين جو راڳ ويراڳ ٿيندو هو.

80ع ۽ 90ع جي  ڏهاڪي جي زماني ۾ آئون هن ڳوٺ جو رهاڪو ۽ شاهه عبداللطيف يونيورسٽي خيرپور جو شاگرد هئس.

هر سال روايت مطابق ميلي جي موقعي تي ۽ هر مهيني چوڏهين تاريخ تي مختلف صوفي راڳي هن درگاهه تي گڏ ٿيندا هئا.

انهن ۾ گيڙو رنگ ڪپڙا ۽ ڳاڙهي ڏاڙهي ۽ نماڻي طبيعت جو مالڪ هڪ صوفي راڳي ڪڏهن هارمونيم ته ڪڏهن وري طبلي کي وڄائيندي ۽ ڳائيندي جڏهن ماڻهن ٻڌو ته واهه واهه نڪري ويندي هئي.

ان وقت اهو اندازو ڪنهن کي به ڪو نه هو ته ڪو هيءُ درويش صفت انسان هڪ ڏينهن هڪ ايڏي وڏي شهرت ماڻيندو.

سهراب فقير جي ڳلي ۾ شروع کان ئي هڪ درد ۽ مٺاس موجود هو.

سهراب فقير فقط گيڙو ڪپڙا پائي ۽ يڪتاري تي ڳائڻ وارو عام صوفي راڳي نه هو،

پر هن کي ڪلاسيڪي راڳ، طبلي، هارمونيم تي مڪمل گرفت هئي.

راڳ جي استادن جو چوڻ آهي ته جنهن راڳي کي طبلي تي عبور هوندو آهي،

اهو ڪٿي به محفل ۾ هار نه کائي سگهندو.

سهراب فقير پنهنجي فن کي دل ۽ دماغ کي استعمال ڪندي صوفي راڳ کي هڪ نئون انداز ڏنو.

سهراب فقير راڳ کي ايڏي ته گهرائي ۽ سچائي سان ڳائيندو هو جو دوران راڳ ڪا به چرپر برداشت نه ڪندو هو ۽ چوندو هو،

صوفي ڪلام کي غور سان ٻڌندا ته مزو ايندو.

سهراب فقير اصلي صوفي رنگ کي برقرار رکندي ڪجهه موسيقي جي پابندين ۾ جڏهن ”ڳليان پريم نگر ديان“ ريڊيو تان ڳايو ته ماڻهن جي دل ۽ دماغ کي موهي ڇڏيو.

سهراب فقير نج صوفي راڳ کي ڪلاسيڪي بندشن ۽ سرن ۾ پهريون دفعو متعارف ڪرايو.

ان کان اڳ ڪڏهن به صوفياڻي رنگ ۾ ايڏي جدت، سر، لئه ۽ راڳ جون بندشون موجود نه هيون.

سهراب فقير جو هڪ اهڙو به شاگرد هو،

فقير قلندر بخش هيسباڻي جيڪو شايد سهراب فقير جو ڪجهه سڪون لاهي ها، پر افسوس جو اهو شاگرد به سهراب فقير کان اڳ ئي اسان کان جدا ٿي ويو.

جيئن استاد نصرت فتح علي خان جو ڪو متبادل ڪونهي،

تيئن سهراب فقير جو ڪو متبادل ڪونهي.

گل شير اوڏ/ڪراچي  ڦٽاڪن کان پريشان شهري!  اسان جي هڪ لک آباديءَ واري شهر ماتلي ۾ ڏينهن توڙي رات جو دير تائين شادين ۾ هوائي فائرنگ ٿيڻ، ڦٽاڪن فاٽڻ ۽ فضا ۾ آتشبازي ڪرڻ هڪ معمول بڻجي ويو آهي.

هر نئين شادي جي موقعي تي پهرين ٿيل شادي ۾ آتشبازي جي مقابلي ۾ ٻيڻي آتشبازي جو  مظاهرو ٿيندو رهيو آهي،

جنهن سان آڌي رات ۾ نه رڳو شهرين جي آرام ۾ خلل پوندو رهيو آهي،

پر گهرن ۽ ملڪيتن جي سڙي تباهه ٿيڻ ۽ جاني نقصان ٿيڻ جا پڻ خطرا وڌي رهيا آهن.

رات جي پوئين پهر تائين فضا ۾ روشني ۽ ڌماڪن جا آواز ٻڌي معصوم ٻارڙا ۽ دل جا مريض ننڊن مان  ڇرڪ ڀري اٿي پوندا آهن.

اهڙي صورتحال خلاف سنڌ جي گهرو وزير ڊاڪٽر  ذوالفقار علي مرزا پوليس کي هدايت به ڪئي آهي ته خوشين جي موقعي تي ڦٽاڪن ۽ آتشبازي ڪندڙ ۽ ڪرائيندڙن خلاف قانوني ڪارروائي ڪئي وڃي،

پر ماتلي ۾ پوليس اهڙين هدايتن مطابق ڪا به چرپر نه ڪئي آهي.

محمد صالح ميمڻ/ماتلي هانگ ڪانگ سپر سڪسز ٽورنامينٽ ۾ پاڪستان هٿان ڀارت کي شڪست هانگ ڪانگ (اسپورٽس ڊيسڪ) هانگ ڪانگ سپر سڪسز ڪرڪيٽ ٽورنامينٽ ۾ پاڪستان، ڀارت کي شڪست ڏئي ڇڏي آهي،

ڪولوف ڪرڪيٽ ڪلب هانگ ڪانگ ۾ٿيندڙ ايونٽ ۾ ڀارت مقرر 5 اوورن ۾ هڪ وڪيٽ جي نقصان تي 65 رنسون ٺاهيون، ڀارت پاران منيش چانڊي 28 ۽ گدو ڌيمن 27 رنسون جوڙيون پاڪستان طرفان جنيد ضياءَ هڪ وڪيٽ حاصل ڪئي،

پاڪستان گهربل حدف بغير ڪنهن نقصان جي حاصل ڪري ورتو،

احمد شهزاد 9 بالن تي 31 رنسون ٺاهيون، جڏهن ته فيصل اقبال 26 رنسون ٺاهيون، ان کان پهرين کيڏيل ميچن ۾ پاڪستان کي سريلنڪا ۽ انگلينڊ شڪست ڏئي ڇڏي هئي.

شاهه رخ خان سان وقت گذارڻ پروفيشنل زندگي جو حصو آهي:قطرينا ممبئي (شوبز نيوز) بالي ووڊ جي ڪيٽ گرل قطرينا ڪيف چيو آهي ته شاهه رخ خان سان وقت گذارڻ سندس پروفيشنل زندگي جو حصو آهي،

تصوير جا ٻه رخ هوندا آهن،

ماڻهن کي صرف اختلافن واري پاسي کي ئي نه ڏسڻ گهرجي،

گذريل هفتي 24 آڪٽوبر تي قطرينا ڪيف سڀاش گهئي جي شادي جي سالگرهه جي موقعي تي گهڻو وقت شاهه رخ خان سان گذاريو ۽ بالي ووڊ جي بادشاهه سان ڪچهريون ڪرڻ تي ميڊيا ان معاملي کي فوڪس ڪيو،

ياد رهي ته گذريل سال قطرينا ڪيف جي سالگرهه پارٽي ۾ شاهه رخ خان ۽ سلمان خان وچ ۾ پيدا ٿيل تڪرار کانپوءِ ميڊيا شاهه رخ خان ۽ قطرينا ڪيف جي ڪنهن به موقعي تي هڪٻئي سان ملڻ تي شاهه رخ خان ۽ سلمان خان واري اشو کي اٿاريندي رهي آهي.

ڪشش چينل تان هلندڙ ٻن نون پروگرامن مقبوليت ماڻي ورتي ڪراچي (رپورٽ: مصطفيٰ ملاح) ڪشش چئنل تان ٻن نون پروگرامن ”مهوش ۽ عروسه شو“ ۽ ”سنگ وٿ شيري“ مقبوليت ماڻي ورتي.

ڏسندڙن پاران ڀرپور موٽ، هر هفتي آچر تي ٽيليڪاسٽ ٿيندڙ مٿين پروگرامن جي اڄ ٻي قسط ٽيليڪاسٽ ڪئي ويندي.

”مهوش ۽ عروسه“ شو جو ڊائريڪٽر فهيم ڀٽو آهي،

جڏهن ته ”سنگ وٿ شيري“ جو ڊائريڪٽر مختيار ٻرڙو آهي.

”مهوش ۽ عروسه شو“ ڪشش چئنل جي پروگرامن ۾ واحد پنهنجي نوعيت جو پروگرام آهي،

جنهن ۾ ٽي سيگمينٽ رکيل آهن.

هڪ سيگمينٽ ”سيليبرٽي آف دي ويڪ“ جنهن ۾ ڪنهن به هڪ شخص سان ڳالهه ٻولهه ڪئي ويندي آهي.

اڄوڪي پروگرام ۾ اداڪار جبار گلال آهي.

جڏهن ته ٻيو سيگمينٽ ”پبلڪ اوپينين“  جو آهي.

جنهن ۾ ڊائريڪٽر فهيم ڀٽو پاڻ ڪوبه ٽاپڪ کڻندو ان تي ڏسندڙن کان رايا ورتا ويندا آهن.

جڏهن ته ٽيون سيگمينٽ ڪشش چئنل تي هلندڙ پروگرامن جي فيڊبيڪ تي ڳالهايو ويندو آهي.

ان کانسواءِ ڏسندڙ فون ڪري ڪنهن به گيت جي هن پروگرام ۾ فرمائش ڪري سگهن ٿا.

ڊائريڪٽر فهيم ڀٽو ”ڪاوش“ کي ٻڌايو ته هي فل انٽرٽينمينٽ جو پروگرام آهي،

ڪشش چئنل جو ٻيو نئون موسيقي جو پروگرام ”سنگ وٿ شيري“ جنهن جو ميزبان راڳي شهريار آهي.

هي پروگرام اهڙن نون سيکڙاٽ نوجوانن جن جو موسيقي سان لڳاءُ آهي.

اهي فون ڪري هن پروگرام ۾ حصو وٺي سگهن ٿا ۽ اهي فون ذريعي پنهنجي آواز ۾ گيت ٻڌائي سگهن ٿا.

جنهن جو به سٺو آواز هوندو، مهيني جي آخري پروگرام ۾ ان کي مهمان جي حيثيت سان مهمان طور سڏايو ويندو ۽ ان پروگرام ۾ مهمان کي ڳائڻ جو پڻ موقعو ڏنو ويندو.

ڊائريڪٽر مختيار ٻرڙو ڪاوش کي ٻڌايو ته انهن لڪيل راڳين لاءِ هي پروگرام اهميت جوڳو آهي.

اهي هن پروگرام ۾ حصو وٺي اسڪرين تي پهچي سگهن ٿا.

ڪي ٽي اين سوپ سيريل ڪائنات جي ڪهاڻي ۾ ڪائنات ڊرامو رائيٽر جوڙي ۾ اختلاف برقرار ڪراچي (ڪلچرل رپورٽر) ڪي ٽي اين سوپ سيريل ”ڪائنات“ جي ڪهاڻي ۾ ڪائنات ڊرامو لکڻ تان رائيٽر جوڙي زال مڙس ڪوثر (قمرالنساءِ هڪڙو) ۽ رضا حيدر (احمد ميمڻ) جا هڪ ٻئي سان اختلاف برقرار، اهڙن ٻنهي جا اختلاف ڏسندي بنگلي ۾ ڪم ڪندڙ مجيدان (زيبا) به پريشان رهڻ لڳي.

”ڪائنات“ جي رائيٽر طارق قريشي ”ڪاوش“ سان ڳالهائيندي چيو ته ”ڪائنات“ هڪ فيملي ڊرامو آهي جنهن ۾ ڏسندڙن لاءِ هڪ پيغام به شامل آهي ته هر مرد جي ڪاميابي ۾ عورت جو هٿ هوندو آهي اهڙي طرح ”ڪائنات“ ۾ رائيٽر ضراب حيدر جي ڪاميابي ۾ ان جي گهر واري ڪوثر جو هٿ آهي جڏهن ته هو ٻاهر جو ڪم نڀائي ٿو ۽ گهر جو ڪم ڪوثر نڀائي ٿي.

سيريل جي ڪاسٽ ۾ احمد ميمڻ، قمرالنساءِ هڪڙو، عروسه قريشي، سمير ڀٽو، عاشن ڀٽو، صدف ڀٽو، فرخ ڀٽو، رشيد سومرو، مسڪان سولنگي، شبانه شيخ، ملازم شاهه، نسرين اختر، اعجاز ٻرڙو، رحمت الله ماڃوٺي ۽ ٻيا شامل آهن،

سيريل جو رائيٽر طارق قريشي ۽ ڊائريڪٽر اسلم ڀٽو آهي.

صوبائي ثقافت کاتي مارئي جو ميلو وساري ڇڏيو،

ڀالوا ۾ گيسٽ هائوس به ٺهي نه سگهيو مٺي(رپورٽ: کاٽائو جاني) سنڌ جي ثقافت کاتي پاران هونئن ته سنڌ جي تاريخ ۽ ثقافت جي سار سنڀال ۽ واڌ ويجهه لاءِ زباني اعلانن کانسواءِ عملي طور ڪي جوڳا اپاءَ نه پيا ورتا وڃن پر سنڌ جي تاريخي ۽ ثقافتي ڪردارن کي سرڪاري سطح تي اجاگر ڪرڻ واري اخلاقي ذميواري به پوري ٿيندي نظر نٿي اچي،

جنهن جو هڪ مثال اهو به آهي ته سنڌ جي ثقافت کاتي شاهه لطيف جي سورمي ۽ حب الوطني جي عظيم ڪردار ”مارئي“ جو ميلو ملهائڻ به وساري ڇڏيو آهي،

ثقافت کاتي جي صوبائي وزير سسئي پليجو 2 مئي 2008ع تي ٿر ۾ مارئي جي جنم ڀومي تي ڀالوا ۾ ملهايل مارئي جي ميلي ۾ اهو اعلان ڪيو هو ته هاڻي هر سال ڀالوا ۾ ثقافت کاتي پاران مارئي جو ميلو ملهايو ويندو،

پر ڏيڍ سال گذري وڃڻ کانپوءِ به ان اعلان تي عمل نه ٿي سگهيو آهي ۽ اڃا تائين ثقافت کاتي توڙي ٿرپارڪر جي ضلعي انتظاميا پاران مارئي جي ميلي جي سلسلي ۾ ڪا به تياري ٿيندي نظر نه ٿي اچي،

گذريل سال مارئي جي ميلي تي صوبائي وزير پاران ڀالوا ۾ ثقافت کاتي پاران سياحن جي سهولت لاءِ گيسٽ هائوس ٺهرائڻ ۽ مارئي جي جنم ڀومي تي هال جي اڏاوت جو به اعلان ڪيو ويو هو پر ڏيڍ سال گذرڻ کانپوءِ به ان تي عمل نه ٿي سگهيو آهي،

ٿر جي سماجي حلقن سنڌ سرڪار کان گهر ڪئي آهي ته مسڪين ماروئڙن جي ديس ٿر ۾ جيپن جي مقابلي واري اميراڻي راند تي اڌ ڪروڙ رپيا خرچ ڪرڻ بدران حب الوطني جي عظيم ڪردار مارئي جو ميلو ملهايو وڃي.

ڀٽائي جي سورمي”مارئي“ جو ميلو تاريخ ۾ 7ڀيرا ملهايو ويو مٺي: ڀٽائي جي سورمي مارئي جو ميلو تاريخ ۾ ست ڀيرا ملهايو ويو آهي،

پهريون ڀيرو مارئي  جو ميلو ملهائڻ جو ڪريڊٽ مير رسول بخش ٽالپر کي حاصل ٿيو،

جنهن مارئي جو ميلو شروعاتي طور تي پهرين پراڻي ضلعي ٿرپارڪر جي ضلعي ڪائونسل جي اڳوڻي چيئرمين جي حيثيت دوران ٻه سال 1967ع ۽ 1968ع ۾ مارئي جي جنم ڀومي ڀالوا ۾ ملهايو هو،

جنهن بعد سنڌ جي ثقافت کاتي طرفان صرف ٻه ڀيرا مارئي جو ميلو لڳايو ويو،

جنهن ۾ سال 1997ع ۾ ڀالوا ۾ هڪ ڏينهن ۽ هڪ ڏينهن مٺي ۾ گڏيل طور تي ميلو ملهايو ويو،

جنهن بعد سال 2003ع ۾ به مارئي جو ميلو ثقافت کاتي طرفان مٺي ۾ملهايو ويو هو،

انهي کان اڳ ۾ ٻه ڀيرا وري مارئي جي جنم ڀومي جي ڳوٺاڻن پنهنجي مدد پاڻ تحت مارئي ميلا ڪاميٽي جي پليٽ فارم تان مارئي ميلو سال 1998ع ۽ سال 1999ع ۾ ملهايو هو.

جڏهن ته ثقافت کاتي جي اڳوڻي صوبائي وزير شبير احمد قائمي طرفان سال 2003ع جي مارئي ميلي جي ادبي ڪانفرنس ۾ باقائده مارئي جو ميلو هر سال سندس ڳوٺ ڀالوا ۾ ثقافت کاتي طرفان لڳائڻ جو اعلان ڪيو هو،

جنهن کي 5 سال گذري وڃڻ باوجود هڪ به سال مارئي ميلو نه ملهائجي سگهيو .

بعد ۾ گذريل سال 2 مئي 2008ع تي مارئي ميلو سنڌ ثقافت کاتي طرفان ڀالوا ۾ ملهايو ويو هو ڀالوا ۾ مارئي جو کوهه ڊهڻ لڳو، سياحت لاءِ سهولت مهيا نه ٿي مٺي: ڀالوا ۾ مارئي جي قديم کوهه جي سار سنڀال نه ٿيڻ ڪري کوهه ۾ لڳل پٿر ڪرڻ لڳا آهن،

جنهن ڪري سوين سالن جي تاريخ رکندڙ مارئي جو کوهه آهستي آهستي ڊهي رهيو آهي،

ٿر ۾ وسڪاري دوران توڙي عام طور ٿر ۾ ايندڙ سياح مارئي جو کوهه ڏسڻ لاءِ ايندا رهن ٿا پر اتي سرڪاري طور ڪا به سهولت مهيا نه ڪئي وئي آهي،

چيو وڃي ٿو ته ان وقت جو بادشاهه عمر سومرو مارئي جي سونهن جي هاڪ ٻڌي ان کي ان کوهه تان سهيلين سان گڏ پاڻي ڀريندي زوري کڻي ويو هو.

پيرڳوٺ ۾ ڪچن قيدين لاءِ جوڙايل جوڊيشل لاڪپ عملو نه هئڻ ڪري بي لاڀ بڻيل،عمارت زبون حالي جو شڪار پير جو ڳوٺ (رپورٽ: خادم جوڻيجو) پيرڳوٺ ۾ ڪچن قيدين لاءِ جوڙايل جوڊيشل لاڪپ تي عملو مقرر نه ٿيو،

لکين رپين جي لاڳت سان ٺهيل جوڊيشل لاڪپ بي فائده بڻيل، سار سنڀال نه لهڻ ڪري عمارت زبون حال ٿي وئي،

مظفر علي شاهه جي دور ۾ لکين رپين جي لاڳت سان پيرڳوٺ جي ڪنگري ڪامپليڪس ۾ ڪچن قيدين لاءِ جوڙايل جوڊيشل لاڪ اپ ۾ عملو مقرر نه ٿيڻ ڪري ڪيترن ئي سالن کان بند پيل آهي 50 قيدين جي رهڻ جي گنجائش رکندڙ جوڊيشل لاڪپ ۾ هن وقت عملو توڙي گهاٽ ۽ پوليس پارٽي مقرر نه ٿيڻ ڪري لاڪ اپ مڪمل طور بند پيل آهي جڏهن ته سار سنڀال ۽ وارثي نه ٿيڻ ڪري عمارت مڪمل طور تباهه ٿي وئي آهي،

جڏهن ته عمارت جي ڇت ڪري پوڻ سان گڏ فرنيچر در دريون ٽٽي پوڻ سان گڏ درن کي زنگ لڳي ويو آهي ۽ عمارت جي چوڌاري ڊڀ ۽ گاهه ڦٽي آيو آهي.

جوڊيشل لاڪپ بند هئڻ ڪري قيدي توڙي سندن وارث سخت پريشان پير جو ڳوٺ: جوڊيشل لاڪپ (جيل) بند هئڻ ڪري ڪنگري تعلقي جا قيدي توڙي سندن  وارث سخت پريشان رهن ٿا،

ڇو ته جيل نه هئڻ ڪري حاضرين تي اچڻ لاءِ پوليس، قيدين ۽ سندن مائٽن کي سخت ڏکيائين ۽ خرچن کي منهن ڏيڻو پوي ٿو،

جڏهن ته سينٽرل جيل خيرپور ۾ قيد هجڻ ڪري قيدين جا وارث ڳرا ڀاڙا ڀري سينٽرل جيل خيرپور ۾ اچي پنهنجي قيدين سان ملاقات ڪرڻ تي مجبور آهن،

هوڏانهن قيدين جي وارثن عبدالستار ابڙو ۽ ٻين جو چوڻ آهي ته جوڊيشل لاڪپ استعمال نه ٿيڻ ڪري قيدين جا وارث سخت پريشان هوندا آهن،

ڇو ته پنهنجي مائٽ قيدين سان ملڻ ڪري سخت تڪليف ۽ ڳرا ڀاڙا ڀري کين خيرپور جيل تي وڃڻو پوي ٿو،

جنهن ڪري جوڊيشل لاڪپ فوري طور کولي اتي قيدين کي ترسائي قيدين، پوليس ۽ قيدين جي مائٽن لاءِ سهولت پيدا ڪئي وڃي،

سماجي اڳواڻ جو چوڻ هو ته جوڊيشل لاڪپ جي عمارت ٺهڻ باوجود بي فائده بڻيل آهي،

جنهن ڪري انتظاميا کي گهرجي ته ان کي فوري طور استعمال ڪري پريشانيون ختم ڪيون وڃن،

ايڊوڪيٽ عبدالحق اوڍو جو چوڻ هو ته  جوڊيشل لاڪپ جي عمارت کي ٺهي ته 10 سال گذري ويا آهن پر هن وقت تائين استعمال نه ٿي ڪئي وڃي،

جنهن ڪري استعمال کان اڳ ئي عمارت زبون حال ٿي وئي آهي.

تعلقي ۾ ڌاڙيل ۽ قبيلائي تڪرار ھئڻ سبب  وڌيڪ ڪيس داخل ٿين ٿا،

2 ڪورٽون قائم ٿيل پير جو ڳوٺ: ڪنگري تعلقي ۾ ڌاڙيل ۽ قبيلائي تڪرار وڌيڪ  ھئڻ ڪري ھتي مختلف ٿاڻن پير ڳوٺ،

احمدپور، عبدالرحمان انڙ، برادي جتوئي،

فيض محمد ٻنڊو، پريالوءِ ۽ وڏا ماڇيون ٿاڻن تي  وڌيڪ ڪيس داخل ٿين ٿا،

جڏھن ته پير ڳوٺ ۾ 2 ڪورٽون سول ڪورٽ پير ڳوٺ ۽ سول ڪورٽ ڪنگري، ڊي ڊي او روينيو ۽ مختيارڪار جون آفيسون آھن.

صوماليا ۾سامونڊي ڌاڙيلن وڌيڪ هڪ جهاز هائيجيڪ ڪري ورتو ماسڪو(اي پي پي) صومالي سامونڊي ڌاڙيلن هندي سمنڊ ۾ سيشلز سامونڊي جهاز کي هائيجيڪ ڪري ورتو آهي،

جنهن جي عملي ۾ 23 روسي شهري، گهانا ۽ فلپائن جا 2-2 شهري پڻ شامل آهن،

يورپي يونين جي سامونڊي فورس مطابق ٿائي يونين ٿري نالي جهاز تي سيشلز کان 200 ناٽيڪل ميل پري ٻن ٻيڙين سان حملو ڪيو ويو،

روس جي پرڏيهي وزارت هڪ بيان ۾ چيو آهي ته ان حملي دوران ڪو جاني نقصان نه ٿيو آهي.

پرڏيهي وزارت جو چوڻ آهي ته کين اغوا ڪيل جهاز جي عملي جي فهرست ملي وئي آهي،

جنهن مطابق مغوين ۾ 23 روسي شهري ۽ گهانا ۽ فلپائن جا 2-2 شهري شامل آهن.

رٽائر ٿيڻ بعد مختلف زندگي گذاري رھيو آھيان: جارج بش نئين دھلي (اي ايف پي ) آمريڪا جي اڳوڻي صدر جارج ڊبليو بش چيو آھي ته آئون ھاڻي مختلف زندگي گذاري رھيو آھيان، آئون ھاڻي پوڙھو ۽ رٽائر ٿي ويو آھيان، آمريڪا مان نئين دھلي ۾ واپاري ڪانفرنس کي خطاب ڪندي بش چيو ته مون تازو ٽيڪساس ۾ ھارڊ ويئر اسٽور جو دورو ڪيو،

اسٽور جي انتظاميا مون کي اسٽور ٻاھران سلام ڪندڙ جي نوڪري جي آڇ ڪئي،

ھن چيو ته اسٽور ۾ موجودگي دوران ھڪ ھمراهه مون کي چيو ته ڇا تو کي ڪنھن ٻڌايو آھي ته تون جارج بش جھڙو لڳين ٿو،

بش چيو ته مون ھمراهه کي چيو ته اھا ڳالهه گھڻا ڀيرا ٿي آھي،

پوءِ ھن مون کي چيو ته اھا ڳالهه تو کي چريو ڪري ڇڏيندي،

ھن چيو ته آئون واندڪائي ۾ لکندو آھيان، ھن چيو ته ھڪ دفعي مون پنھنجي گھر واري لارا بش کي چيو ته تنھنجي ماني پچائڻ جو وقت ٿي ويو آھي،

جنھن تي ھن جواب ڏنو ته پوءِ تو کي ٿانو ڌوئڻا پئجي سگھن ٿا،

افغانستان ۽ عراق جنگ سميت پنھنجي 8 سالن جي حڪومتي دور جو دفاع ڪندي بش چيو ته انھي حقيقت تي فخر آھي ته اسان پنھنجن مفادن لاءِ 25 ملين ماڻھن کي آزادي ڏني،

ممبئي حملن بابت ھن چيو ته آمريڪي ۽ ڀارتي قومون دھشتگردي خلاف جدوجھد ڪري رھيون آھن، دھشتگرد قبضي لاءِ ماڻھن کي قتل ڪن ٿا.

افغانستان ۾ نيٽو ۽ افغان فورسز جو آپريشن،12 طالبان مارجي ويا ڪابل/واشنگٽن (اي ايف پي/آن لائن) افغانستان ۾ نيٽو ۽ افغان فورسز جي آپريشن ۾ 12 طالبان مارجي ويا،

جڏهن ته روڊ بم ڌماڪي ۾ 3 افغان پوليس اهلڪار زخمي ٿي پيا،

افغان پوليس جو چوڻ آهي ته اترين صوبي جائوز جان جي ضلعي درزاب ۾ افغان فورسز نيٽو اهلڪارن جي مدد سان آپريشن ڪيو،

نتيجي ۾ 12 طالبان مارجي ويا ۽ ضلعي جي 3 ڳوٺن تان طالبان جو قبضو ختم ڪرائي ڇڏيو آهي،

هوڏانهن قنڌار صوبي ۾ روڊ بم ڌماڪي ۾ 3 افغان پوليس اهلڪار زخمي ٿي پيا،

هوڏانهن ڪابل ۾ گڏيل قومن جي گيسٽ هائوس تي حملي جي الزام ۾ 6 ڄڻن کي گرفتار ڪري ورتو آهي،

هوڏانهن آمريڪا جي اعليٰ عملدار ٻڌايو ته صدر اوباما چيئرمين جوائنٽ چيف آف اسٽاف ايڊمرل مائيڪ مولن ۽ ٻين فوجي عملدارن سان وائٽ هائوس جي سچوئيشن روم ۾ ملاقات ڪئي،

ملاقات ۾ افغانستان ۾ وڌيڪ فوجي موڪلڻ ۽ حڪمت عملي تي تفصيلي بحث ڪيو ويو،

عملدار موجب ملاقات ۾ ڪوبه حتمي فيصلو نه ڪيو ويو.

پکو واسي جو ڊاڪٽرياڻي مٿان زال جي غلط آپريشن جو الزام، ڪيس داخل وڳڻ (ن ڪ)  پکو واسي جو عطائي ڊاڪٽرياڻي تي زال جو غلط آپريشن ڪرڻ جو الزام، ڪيس داخل، رپورٽن موجب ڳوٺ پکو جي رهواسي تاج محمد پنهور سيشن ڪورٽ قمبر ۾ درخواست ڏني ته وڳڻ جي هڪ عطائي ڊاڪٽرياڻي رخسانه تنيو پئسن جي لالچ ۾ اچي پنهنجي خانگي ڪلينڪ تي منهنجي زال ڪلثوم پنهور جو غلط آپريشن ڪري سندس آنڊا ڪٽي ڪڍي ڇڏيا آهن،

بعد ۾ هو منهنجي زال  کي مرڻينگ حالت ۾ ڇڏي پاڻي فرار ٿي وئي،

اسان مريضه کي لاڙڪاڻي ۽ ڪراچي ۾ اسپتال ۾ کڻي وياسين، علاج تي لکين رپيا خرچ ڪيونسين پر اڃا به منهنجي گهر واري زندگي ۽ موت جي ڪشمڪش ۾ آهي،

هاڻي ڊاڪٽرياڻي ۽ سندس حامي اسان کي موتمار ڌمڪيون ڏئي رهيا آهن،

اهڙي درخواست  آڌار سيشن جج وڳڻ ٿاڻي جي ايس ايڇ او  کي لکت ۾حڪم ڏنو ته ڄاڻايل ڊاڪٽرياڻي خلاف درخواستگذار جو ڪيس داخل ڪيو،

ٻئي طرف وڳڻ پوليس ڳوٺاڻي تاج محمد پنهور جي فرياد تي ڊاڪٽرياڻي رخسانه زال اياز تنيو خلاف قلم 137 ايل ون ۽ 137 آءِ تحت ڪيس داخل ڪيو آهي.

